
A véres megtorlások lezárása után Kádár János kiépítette azt a hatalmi rendszert, amelynek lényeges elemei 1989-ig nem változtak. A társadalom beletörődött a szovjet megszállás és az „épülő szocializmus” által adott keretekbe. Mivel más választás nem volt, az emberek többsége elfogadta, hogy le kell mondania a politikai jogairól, cserébe viszont a diktatúra keretein belül viszonylag elfogadható életszínvonalon élhet.
Ráhangoló

Mi biztosította a Kádár János vezette rendszer hatalmát?
Milyen külső támaszai voltak?
Sorold fel a piacgazdaság és a tervgazdaság működése közötti különbségeket!


Egy jászárokszállási paraszt panaszos leveléből

„Ezzel a pár sorral panaszként fordulok a Magyar Rádióhoz. Ha lennének szívesek erről engem értesíteni, vagyis tájékoztatni, tulajdonképpen népnevelőink milyen módszert használhatnak ebben a dologban. Én legalábbis úgy gondolom, csak a nevelő munkát, más módszert nem. Miután voltak nálunk már azelőtt több ízben eléggé sokan úgy nappal, mint éjjel kocsin, gépkocsin, gyalog. II. hó 16-án szintén megjelent a gépkocsi a ház előtt. Kiszálltak hárman, fogcsikorgatva kérdezték, itthon a gazda, nincs. Hívtam be a szobába őket, de nem fogadták el. Azt mondták, menjünk az istállóba. Elkezdtek gorombáskodni, majd köteleztek, írjak alá a nyilatkozatnak. Mondtam, aláírt már az édesapám 14-én szombaton a csereingatlannak.
Azt mondta K. László, hozzak egy vödör hideg vizet. Kérdem, minek? Majd beleállsz és gondolkozol. Nem hoztam. Csak azt akarták, írjak alá mindenhogy. Aztán megkezdték az ütést, rúgást és még kést húztak elő. Nyitva villogtatták. Ez jó ideig így ment, több mint egy órán át. […] végül azt mondta K. László népnevelő, ezt meg ne tudja senki, ami történt mert akkor jaj lesz nekem.”


Hogyan próbálták elérni a belépési nyilatkozat aláírását?
Értelmezd a forrás segítségével a népnevelő kifejezést!

A paraszti gazdaságok felszámolása, téeszesítés
A paraszti gazdaságok felszámolása, téeszesítés
A hatalom továbbra is fontosnak tartotta a vidéki magángazdálkodás teljes felszámolását. Az 1956-os forradalom napjaiban termelőszövetkezetek sora szűnt meg, és az emberek visszavették földjeiket az államtól. A megtorlásokkal egy időben,&nbsp;1958&nbsp;és 1961 között szinte mindenkit visszakényszerítettek a mezőgazdasági termelőszövetkezetekbe (téeszekbe). 1.
A téeszesítés módszerei több dologban különböztek a Rákosi-rendszerben megismertektől, de ugyanúgy sok egyéni tragédiával jártak. Nagy hangsúlyt fektettek a propagandára, a személyes meggyőzésre, az agitálásra. Helyenként fenyegetést, erőszakot is alkalmaztak – a fizikai tettlegességet (verések, felpofozások) a falvakba kivezényelt rendőrök követték el. Ugyanakkor előtérbe került a meggyőzés és bizonyos kedvezmények biztosítása (például a téeszdolgozók is kaptak szerény nyugdíjat, baleset- és betegbiztosítást). Sok esetben a falvak legtekintélyesebb gazdáit igyekeztek megtörni vagy meg­nyerni maguknak, mert ha ők aláírták a belépési nyilatkozatot, akkor a többiek is csatlakoztak.

Ismételj! Milyen eszközöket és módszereket alkalmaztak a Rá­kosi-korszakban a termelőszövetkezetekbe való belépés eléréséhez?

A téeszesítés éveiben a mezőgazdasági termelés kb. 10%-kal csökkent, így az 1960-as évek elején az ország kénytelen volt búzát és kukoricát külföldről behozni. Később azonban a mezőgazdasági termelés növekedni kezdett. Ennek két fontos oka volt. Egyrészt növekedett a mezőgazdasági gépek száma (például traktorok, kombájnok), és a téeszek a nagy szántóföldeken hatékonyabban tudták kihasználni a gépeket. Másrészt lehetővé tették, hogy „háztáji gazdálkodás” céljára egy kis parcellát önállóan művelhessenek a gazdák. Rövid idő alatt ezek a „háztájik” már szinte ugyanakkora értéket termeltek, mint a téeszek. (Az 1960-as években a mezőgazda­sági termelés 40%-át a háztáji gazdaságok adták, később ez az arány csökkent.) A mezőgazdaságból megélő családok a szabadidejüket feláldozva termeltek a „háztájiban”.
A téeszek és a háztáji gazdaságok sikeres együttműködésének köszönhetően Magyarország elkerülte a szocialista országokra jellemző élelmiszerhiányt.

Kombájn az 1960-as években. A téeszeket előbb szovjet, majd Magyarországon gyártott gépekkel látták elNézz utána, milyen munkához használják a kombájnokat! Milyen hagyományos paraszti munkákat váltottak ki?


A téeszek adták a gabona (búza, kukorica) jelentős részét, a „háztájik” pedig zöldség- és gyümölcstermesztésben és az állattenyésztésben (különösen a sertés és a baromfi) voltak erősek. Mi lehetett ennek az oka?




Mezőgazdasági munka
A gépesítettség foka (%)


1960
1970
1980


Búza, árpa és rozs betakarítása
43
93
97


Kukorica betakarítása
0
24
74


Cukorrépa betakarítása
36
72
95


Burgonya betakarítása
12
24
36


A mezőgazdasági munkák gépesítettségének változása (kerekített százalékos adatok)Értékeld az egyes munkáknál a változásokat! Hogyan hatott ez a termelésre? Nézz utána, mik voltak a gépállomások! Miért volt rájuk szükség, és miért szűntek meg az 1960-as évek közepén?

17604336864
A szocialista modernizáció
A szocialista modernizáció
Az 1960-as évek elején a termelésben a mennyiségi szem­lélet, a központosított gazdaságirányítás és a merev tervgazdálkodás uralkodott. Az ipari termelés jelentősen nőtt. A&nbsp;növekedést jórészt nem a korszerűbb gépek és termelési eljárások alkalmazásával érték el, hanem azzal, hogy nőtt az ipari üzemek mérete és a munkaerő létszáma. A téeszesítés miatt ugyanis nagyon sokan elhagyták a mezőgazdaságot, és az iparban vállaltak munkát. Ezáltal az iparosítás munkaerő-szükségletét továbbra is a vidéki lakosság városokba áramlása fedezte. A rendszer a teljes foglalkoztatottság jegyében minden társadalmi rétegnek kínált munkát.

Autóbuszok a székesfehérvári Ikarus-gyárban. Ez volt a híres és népszerű „farmotoros”, amelyből sokat eladtak a a szocialista országoknak is. A KGST-n belül igyekeztek a termelést szakosítani a tagországok között. Magyarország például nem gyárthatott személygépkocsit, de autóbuszokkal mi láttuk el a KGST-országokatMit gondolsz, mi volt a szakosítás előnye, és mi volt a hátránya? Nézz utána, milyen járműveket gyártottunk még nagy mennyiségben az 1960–1970-es években!


Melyik társadalmi réteg száma nőtt, és melyiké csökkent a korszakban?

Megváltozott az ipar szerkezete. Az értelmetlen nehézipari beruházásokat 1956 után leállították. Előtérbe került a gépgyártás és a vegyipar fejlesztése. Hatalmas vegyipari gyárakat építettek Kazincbarcikán, Leninvárosban – nap­jainkban Tiszaújváros –, ahová a magas kereseti lehetőségek miatt folyamatosan áramlott a munkaerő. Az életszínvonal és életkörülmények javításának érdekében a politikai vezetés támogatta a tartós fogyasztási cikkek (hűtőgép, mosógép, rádió, televízió) termelésének növelését is.

Mit jelentett a szocialista modernizáció?

A magyar ipar – a többi szocialista ország iparához hasonlóan – hatékonyság terén egyre növekvő mértékben lemaradt a Nyugathoz képest. Azonos mennyiségű termék előállításához a magyar vállalatok jóval több energiát és nyersanyagot használtak fel, mint a nyugatiak. Probléma volt, hogy a hazai ipar elsősorban a szocialista országok piacain értékesítette termékeit, de ezekhez gyakran a vasfüggönyön túlról beszerzett alkatrészekre volt szükség.





Ország


Szén (kg)


Acél (kg)




Szovjetunió


1490


135




NDK


1356


88




Magyarország


1058


88




Nagy-Britannia


820


38




NSZK


565


52



Ezer dollár nemzeti jövedelem előállításához felhasznált szén és acél mennyisége az egyes országokban 1979 és 1980 között Mi a különbség a szocialista és a kapitalista országok adatai között? Milyen okai voltak ennek?

Miért volt hátrányban a magyar ipar a nyugatihoz képest?

A gazdasági hatékonyság javítása érdekében 1968-tól széles körű reformokat vezettek be. Ez volt az új gazdasági mechanizmus. 2. Csökkentették a központi tervezés szerepét, és nagyobb önállóságot adtak a vállalatoknak. Nem írták elő számukra, hogy miből mennyit termeljenek. Az ötéves tervek ezután csak a népgazdaság egészére és egyes ágazataira vonatkozó elképzeléseket tartalmazták. A hatóságilag rögzített árak az alapvető nyersanyagoknál és energiahordozóknál, valamint az alapellátásban fontos árucikkeknél (például kenyér, tej) megmaradtak. Más termékek ára viszont változhatott aszerint, hogy milyen volt a minőségük és a kereslet irántuk. A vállalatok lehetőséget kaptak a munkabérek szabadabb alakítására is, a minőség és a teljesítmény fokozása érdekében.
A munkások az ipari üzemekben a hivatalos munkaidejük után további munkákat vállalhattak. A reform fontos következménye, hogy a különböző szolgáltatások terén is megjelentek a magánvállalkozások, a maszekok. 3.

Mi alakítja az árakat a szabadpiacon? Mi határozta meg az árakat a tervutasításos gazdaságokban?

Az új gazdasági mechanizmus célja
Az MSZMP vezetése 1966-ban megfogalmazta, hogy a gazdasági reform célja „a szocialista tervgazdálkodásban rejlő nagy lehetőségek teljesebb kihasználása, ezzel egyúttal az, hogy a társadalom összmunkája hatékonyabbá s azon belül minden gazdasági egység munkája szervezettebbé váljon. […] Politikai cél továbbá, hogy megszüntessük az egyéni kezdeményezést és felelősséget gátló túlzott kötöttségeket […].”

A tervgazdálkodás mely problémáit ­érzékelte az MSZMP vezetése? Milyen stílusban tette ezt?
Mi lehet a magyarázata, hogy nem mondták ki nyíltan, hogy a tervgazdálkodással probléma van?


Mi volt az a maszek?
A maszek a magánszektor kifejezés rövidítése. Néhány területen ugyanis engedélyezték az önálló vállalkozások működését. Elsősorban a szolgáltatások terén nyíltak meg ezek a lehetőségek: önálló bevételhez juthatott például a maszekoló fodrász vagy taxis. A vendéglátásban is engedélyezték a vállalkozói tevékenységet, de az ingatlan ekkor is az állam tulajdonában maradt.

Hogy hívjuk ma a maszekot? Ki az, aki ma „maszekol”?


Az új gazdasági mechanizmus jellemzői
A vállalatok nem gazdálkodhattak teljesen szabadon. Egyrészt az alapvető árucikkeknél fennmaradt a szigorú állami szabályozás. Másrészt az állam adókkal, támogatásokkal és elvonásokkal továbbra is szabályozni igyekezett a termelést. A termékek értékesítése a hazai és a szocialista országok piacain is a világpiacinál olcsóbb árakon történt. A&nbsp;magyar vállalatoknak gyakran emiatt sem maradt elegendő pénze új termékek kifejlesztésére.
A reform azonban még így is rugalmasabbá tette a gazdaságot. A&nbsp;termelőszövetkezetek például melléküzemágakat hoztak létre, és ezek olyan fogyasztási cikkeket állítottak elő, amelyekre volt kereslet, de a nagyüzemek nem tudták gazdaságosan gyártani.

Vitassátok meg, mi történhet egy vállalkozással, ha elhanyagolja a fejlesztő tevékénységet!
Népgazdasági szinten a pártvezetés ragaszkodott a teljes foglalkoztatottság fenntartásához. Miért volt ez hátrányos a vállalatok számára?

A „legvidámabb barakk”
A „legvidámabb barakk”


Májusfa (korabeli vicclap ábrázolása, 1969)Hogyan ábrázolta a „gulyáskommunizmus” időszakát a karikatúra?

Az 1956-os forradalomból Kádár azt a tanulságot vonta le, hogy a szocialista rendszer elfogadottságát az emberek anyagi helyzetének javításával biztosíthatja. Az 1960-as évek második felére elmúlt a szovjet tömb és a Nyugat háborús összecsapásától való félelem. A katonai kiadásokat és a hadiiparra fordított összegeket csökkenteni lehetett. Helyette az MSZMP úgynevezett „életszínvonal-politikát” hirdetett meg. Az életszínvonal folyamatos emelése kiemelt gazdaságpolitikai céllá vált. Biztosították, hogy az alapvető élelmiszerekhez olcsón és folyamatosan hozzá lehessen jutni. A kiépülő „gulyáskommunizmus” szinte mindenki számára viszonylagos gyarapodást biztosított. Ugyanakkor miközben a rendszer a szocialista eszme „egyenlősdijét” hirdette, valójában a társadalom alsó és felső rétege között jelentős jövedelmi különbségek alakultak ki.


Miért volt szükség az életszínvonal-politika meghirdetésére Magyarországon?

Nagy hangsúlyt fektettek arra is, hogy tartós háztartási cikkekkel lássák el a lakosságot. A hazai háztartásokban az 1960-70-es évek fordulójától – közel egy évtizeddel lemaradva a Nyugattól – vált általánossá a hűtőszekrény, a porszívó és a mosógép használata. 4. Ez megkönnyítette az életet, és határozott fejlődést jelentett. A telefonellátottság viszont nagyon alacsony színvonalú maradt az egész korszakban. (1967-ben 1000 lakosra 33 telefon jutott, míg a legfejlettebb országokban 500.)

Műszaki cikkek. A korábbi időszakhoz képest ez már árubőségnek számítottMely cikkek adják a választékot? Miért volt fontos a kormányzat számára a lakosság jobb ellátása?




&nbsp;

1960


1970


1980






Mosógép


19


70


91




Hűtőszekrény


1


35


87




Porszívó


4


38


76




Rádió


73


101


142




Televízió


5


66


99




Lemezjátszó


5


15


29




Magnetofon


2


9


37




Motorkerékpár


7


16


21




Személygépkocsi


0


6


26



A száz háztartásra jutó műszaki cikkek és járművek számának alakulásaMelyik háztartási géppel voltak a legjobban ellátva a családok? Hogyan változott a szórakoztatóelektronikai cikkek és a járművek száma?
Szintén ekkor kezdett elérhetővé válni a személygép­kocsi. (1970-ben számuk már elérte a 240 ezret.) A szocialista országokból behozott típusokra azonban sokszor éveket kellett várni, a legnépszerűbbnek számító márkákra (Trabant, Wartburg, Skoda, Zsiguli) akár öt-hat évet is vártak a tulajdonosok. Nyugati típusú autóval rendelkezni a gazdagság jelének számított.

Érdeklődők nézegetnek egy nyitott motorháztetejű Wartburg személygépkocsit a békéscsabai használtautó-piacon 1968-banNézzünk utána az interneten, hogyan lehetett a korszakban új személygépkocsit vásárolni! Mennyi ideig kellett várni az autóra a családoknak?


Fogalmazd meg, hogyan alakulhatott át mindezek hatására a családok élete!

A villamosítás
A háztartási gépek terjedéséhez arra volt szükség, hogy minden házban legyen villamos áram. Az utolsó falut 1963-ban kötötték be az ország villamosenergia-hálózatába. A tanyák többségéből azonban továbbra is hiányzott a villamos áram.

Beszéljétek meg, hogyan alakíthatta át a családok mindennapi életét a falvak árammal való ellátása!


361365092

361520400

88690746372

Lakáshelyzet a Kádár-korszakban
A vidéki munkaerő bevonása az iparba számos problémát felszínre hozott. Az emberek egy része nem tudta a lakóhelyét megváltoztatni a lakáshiány miatt, mások pedig nem is törekedtek erre. Így sokan lettek „ingázók”: naponta 2-3 órát is munkába járással töltöttek, ami szintén megterhelő volt. Ennél is rosszabb helyzetben voltak a heti ingázók, akik hétfőtől péntekig a gyárak munkásszállásain tartózkodtak, és csak szombat délután utazhattak haza a családjukhoz. 1981-ig ugyanis hatnapos volt a munkahét Magyarországon, ettől kezdve viszont már „csak” minden második szombaton kellett bejárni dolgozni.
A lakáshelyzet javítása az 1970-es évek elejétől vált kormányzati céllá. A városokban az állami lakásépítés jelentős volt, erre külön házgyárakat hoztak létre. Ekkor épültek a többemeletes panelházakból álló lakótelepek. A lakások szűkösek voltak, de el voltak látva fürdőszobával és többnyire vezetékes gázzal. Ugyanakkor a lakásigényekkel még így sem tudtak lépést tartani.

A földszintes családi házak mögött emeletes panelházak épülnek Ózdon. Háttérben az ózdi iparvidék 1975-benBeszéljétek meg, miért jelentett életmódváltást a lakótelepekre költözés!

A falvakban, kisvárosokban önerőből (családi összefogással) építkeztek, de az állam olcsó típusterveket biztosított az építkezőknek. Tömegével épültek az ún. kockaházak (Kádár-kockák), és az újító láznak sok hagyományos típusú falusi ház esett áldozatul. A korszakban vált a falusi házakban is általánossá a vezetékes víz és az áram.

Jellegzetes kockaházak SümegenHogyan alakult át a paraszti életmód a korszakban?


Milyen problémákat okozott a vidéki munkaerő bevonása az iparba?
Milyen változások történtek a lakhatás terén a városokban és a falvakban?


25397895746

A Kádár-rendszernek ezt az időszakát a „legvidámabb barakk” kifejezéssel írták körül. Legvidámabbnak azért nevezték, mert a szovjet tömb országai közül Magyarországon volt a legmagasabb az életszínvonal.  Innen lehetett a legkönnyebben külföldre kiutazni, és itt lehetett leghamarabb elérni a nyugati termékeket és kultúrát. De mégiscsak „barakk” volt abban az értelemben, hogy pártállami diktatúra volt, amely jelentős mértékben korlátozta az emberek demokratikus jogait és személyes szabadságát.

Ha van rá lehetőséged, kérdezd meg a nagyszüleidet a Kádár-korszakról! A „legvidámabb barakk” kifejezés melyik elemére emlékeznek leginkább?

17604384427
Változás és folyamatosság
A változások jobban érzékelhetők, ha&nbsp;különböző korszakokat hasonlítunk össze egymással.
Magyarországon az 1960-as, 70-es években jelentős életmódbeli változások történtek. Részben kialakult az a fogyasztói társadalom, amely Nyugat-Európában a második világháborút követő évtizedben bontakozott ki. A változásokban nagy szerepe volt a tartós fogyasztási cikkek elterjedését elősegítő műszaki-technológiai fejlődésnek is.

Gyűjtsd ki a leckéből azokat a tényezőket, amelyek hozzájárultak az életmódbeli változásokhoz!
Hasonlítsd össze a Rákosi-korszakot a Kádár-korszakkal az emberek mindennapi élete szempontjából! Milyen hasonlóságokat és különbségeket találsz?
Keress összefüggéseket a változások és az 1956-os forradalom között!

A második gazdaság kiépülése, a hiánygazdaság
A második gazdaság kiépülése, a hiánygazdaság
Az új gazdasági mechanizmus eredményei ellenére a reformokat nem folytatták, sőt az 1970-es évek elején megkezdődött a visszatérés a korábbi gazdaságirányítási módszerekhez. Ennek oka, hogy a szovjet vezetés – az 1968-as csehszlovákiai események hatására is (lásd erről a tankönyv 2. leckéjét) – már nem tűrte el a szocialista modelltől való eltéréseket. 5. Az MSZMP vezetésén belül is sokan károsnak ítélték a reformot. Egyrészt bebizonyosodott, hogy a szocialista gazdaságnál hatékonyabb a magánszektor, másrészt megijedtek a reform társadalmi következményeitől. A jövedelmi különbségek növekedése ellentmondott az egyenlőség kommunisták által hirdetett elvének, a vállalkozói magatartást pedig „a harácsoló kedv” újraéledéseként értelmezték.

Miért jelentett eltérést az eredeti elképzelésektől a magánszektor megjelenése a szocialista gazdaságban?

A magyar gazdaság technológiai szintje messze elmaradt a nyugatitól, ennek következtében a hazai ipar termékei egyre inkább eladhatatlanná váltak. Az 1970-es évek második felétől a Szovjetunióval, illetve a többi KGST-tagországgal folytatott kereskedelmi kapcsolat is romlott. Először csak megállt a magyar kivitel növekedése, de az 1980-as években már csökkent is.
Hátrányos volt a magyar gazdaság számára, hogy az általunk behozott (importált) termékek ára jóval nagyobb mértékben nőtt, mint az általunk kivitt (exportált) árucikkeké. Például azt a kőolajmennyiséget, amelyet az 1970-es évek elején egy autóbuszért kaphattunk, az évtized végén már csak nyolc autóbuszért kaphattuk meg.

A Szovjetunióból érkező Barátság 1. kőolajvezeték nyersolaját az 1960-as évektől üzemelő százhalombattai Dunai Kőolajipari Vállalat dolgozta felMiért vált még szorosabbá az ország gazdasági függése a Szovjetuniótól?


Miért autóbusszal „fizetett” az ország a kőolajért?

Megoldást jelentett volna a gazdasági és kereskedelmi kapcsolatok erősítése a kapitalista országokkal (elsősorban az NSZK-val). Ez részben megtörtént, de a kapcsolatok bővítéséhez a magyar gazdaságnak magasabb technológiai színvonalú, eladhatóbb termékeket kellett volna előállítania. Erre azonban a szocialista tervgazdaság keretei már nem biztosítottak lehetőséget. Ennek a rendszernek az egyik fő vonása volt a hiánygazdaság, azaz a kínálat nem tudta a keresleti igényt kiszolgálni, és ez a gazdaság egészére bénítóan hatott. 6.

Milyen problémákkal találta szembe magát a magyar gazdaság?

A szocialista rendszer egyik alapelve volt a jövedelmi egyenlősdi, vagyis az, hogy a munkabérek között ne legyen túl nagy különbség. Ezt az elvet azonban nem tarthatták fenn. Egyrészt a maszekban dolgozók jövedelmei megemelkedtek. Másrészt egyre többen vállaltak túlmunkát, azaz másodállást. Ezzel egyfajta második gazdaság kezdett kialakulni. Hasonló folyamatok történtek a mezőgazdaságban is, hiszen ott a háztájiban tevékenykedtek késő estig. Az emberek életszínvonala így nőtt, de mindezt önkizsákmányolással érték el, hiszen nemritkán napi 12-13 órát is dolgoztak. Így sem pihenésre, sem a családjukra nem jutott idejük. Ez idővel számos egészségügyi és családi problémákhoz vezetett, valamint csökkent a gyermekszületések száma.

Zöldségtermesztés egy háztáji gazdaságban. A mezőgazdaságban dolgozók bére közel 40%-kal maradt el az ipari munkásokétól, ezért a háztájiból igyekeztek megszerezni a megélhetéshez szükséges pénztMiért jelentett túlmunkát a háztájiban való gazdálkodás?


24874067976


Hogyan próbálták az emberek növelni a jövedelmüket?
Milyen következményei voltak ennek az emberek életszínvonalára?


Brezsnyev szovjet pártfőtitkár véleménye a magyar fejlődésről 1974-ben

„Magyarország fejlődésében paradox [ellentmondásos] helyzet alakult ki azáltal, hogy a szocializmus építésében bekövetkezett előrehaladással párhuzamosan még mindig nem csekély a magánszektor szerepe, illetve annak hatása. A magánszektor hordozói nagyon életképesek, tevékenységüket és hatásukat nehéz ellenőrizni. Ilyen hírek hallatán felmerül a kérdés, hogy mit akarunk építeni.”


Vitassátok meg, Brezsnyev a beszé­dé­ben vajon támogatta-e a magánszektort, vagy nem!


Részlet Kornai János közgazdász 1978-as akadémiai szék­foglalójából

„Noha az elmúlt években sokat javult a fogyasztási javak kínálata, újra és újra »hiány­cikkek« zavarják az ellátást. Sok tízezren várnak arra, hogy telefonállomást kapjanak, vagy autót vehessenek. A fogyasztásban mutatkozó hiányjelenségek legsúlyosabbika a lakáshiány, amely nyomasztó társadalmi problémává vált. […] Nem ritka a fennakadás az anyagok, félkész termékek, alkatrészek utánpótlásában. Éles formában jelentkezik az építőipari és ­szere­lési kapacitás hiánya a beruházások megvalósítása során. Mindezeken felül mindinkább a termelés növelésének fékezőjévé válik a munkaerőhiány.”


Miért nem tudott rugalmasan reagálni a szocialista gazdaság a hiánycikkek kialakulásához vezető helyzetekre?

Életszínvonal-politika és eladósodás
Életszínvonal-politika és eladósodás
A szocialista magyar gazdaság nem tudott alkalmazkodni a világpiaci változásokhoz. A kormányzat a gazdaság fejlesztéséhez külföldi (nyugati) hiteleket vett fel. Valódi kor­szerűsítést azonban a veszteséges állami nagyvállalatok támogatásának megszüntetése és a hatóságilag rögzített árak felszabadítása jelentett volna. Ez azonban egyes nagyvállalatok megszűnését, munkanélküliséget és az árak emelkedését eredményezte volna, amit a vezetés – főleg Kádár – nem vállalt. A felvett hitelek jelentős része a veszteséget termelő állami nehézipari nagyvállalatokhoz került, és nem térült meg. Mindez az ország eladósodásához vezetett.




Év


Milliárd dollár




1975


3,9




1980


9,1




1985


14,0




1990


21,3



A magyar államadósság alakulása 1975 és 1990 közöttHány százalékkal növekedett az államadósság az adott időszakban? Mi állt ennek hátterében?

Miért nem tettek érdemi lépéseket a kibontakozó gazdasági válság megoldására?

A romló gazdasági körülmények között a társadalomnak megengedték, hogy második állásban végezzen munkát, ezzel valamennyire fenntartva a korábbi életszínvonalat. Mindez vészesen megrendítette a magyar társadalom egészségi állapotát. Emellett a felvett hiteleket is rosszul költötték el, olyan beruházásokra, amelyek nem oldották meg a gazdasági problémákat. Kialakult az adósságcsapda, amikor az újabb hiteleket már a korábban felvett hitelek törlesztésére használták fel. Fennállt annak a veszélye, hogy az ország nem tudja visszafizetni a hiteleket, vagyis az állam csődbe jut.

Milyen veszély fenyegetett a korszak végén? Miért?

A súlyos gazdasági-pénzügyi válság következményeként nagymértékben emelkedni kezdtek az árak, és megjelent a munkanélküliség. Az emberek életkörülményei folyamatosan romlottak, ami a rendszerrel szembeni általános elégedetlenséghez vezetett.
Az 1980-as évek második felére már hatalmas különbség alakult ki a kommunista vezetés által hirdetett eszmék és a valóság között. A hivatalos propaganda a szocializmust demokráciának hirdette, amely valódi egyenlőséget és jólétet biztosít mindenki számára, míg a Nyugat mindezt csak a társadalom egy részének adja meg. Az emberek azonban tapasztalataik alapján ezt egyre kevésbé hitték el. A nyugati életmód elítélése helyett sokkal inkább követni akarták azt. 7. 8.


Mit érzékelt a lakosság az ország súlyosbodó helyzetéből?
Hogyan reagáltak erre?


88678208011

88678211509
Összefoglaló kérdések és feladatok

Milyen változások történtek a mezőgazdaságban?
Mit jelentett az életszínvonal-politika? Miért volt fontos a kádári vezetés számára?
Milyen eredmények és milyen problémák jelentkeztek a hazai iparban?
Mutasd be az új gazdasági mechanizmus legfontosabb elemeit!
Mi minden jelezte a korszakban a lakosság életkörülményeinek a javulását, majd romlását?
Miért tekintették hazánkat a szocialista tábor legnyitottabb, legélhetőbb országának?
Miért vett fel hiteleket Magyarország? Milyen következményei lettek ennek?


Jólét Nyugaton és Magyar­országon
A számítások szerint 1985-ben egy automata mosógépért az Amerikai Egyesült Államokban 50, Olaszországban 67, Magyarországon viszont 407 órát kellett dolgoznia egy átlagfizetésből élő embernek. Az akkor még újdonságnak számító video­magnó esetén a különbség még nagyobb: Amerikai Egyesült Államok: 52, Ausztria: 193, Magyarország 2133 óra munka.

Vajon mit csináltak az emberek, hogy tudjanak maguknak venni videomagnót?


Bevásárlóturizmus
1988. január 1-jétől a magyar állampolgárok a világ gyakorlatilag összes országába többszöri kilépésre jogosító útlevéllel rendelkeztek. A&nbsp;„világútlevél” nem jelentett azonban automatikusan szabad utazásokat, hiszen a legtöbb országba történő beutazáshoz/belépéshez vízumra volt szükség, amit nem a magyar hatóságok adtak ki. Emellett az utazáshoz szükséges valutát is fel kellett mutatni. Sokan ezért idős szüleik útlevelét is elkészíttették, hogy velük együtt az ő valutakeretüket is vihessék. A&nbsp;„világútlevél” felpörgette a szomszédos Ausztriába induló bevásárlóturizmust. A&nbsp;ki­utazási láz idején voltak napok, amikor az osztrák határ előtt 12 kilométeres gép­kocsisor torlódott fel. 1989. április 4-én a becslések szerint rekord született: félmillió magyar fordult meg Ausztriában. A bevásárlóturisták annyit költöttek nyugati szomszédunknál, hogy az már Magyarország fizetőképességét veszélyeztette.

Milyen okai lehettek a bevásárlóturizmus népszerűségének?
Miért volt munkaszüneti nap Magyarországon április 4-én a szocializmus évtizedeiben?

