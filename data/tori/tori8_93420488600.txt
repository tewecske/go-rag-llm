Ráhangoló
A Szovjetunió a második világháború után ki tudta terjeszteni a fennhatóságát Kelet-Közép-Európára, és meghatározó hatalmi tényezővé vált a világban. Az 1980-as években azonban ereje és befolyása rohamosan csökkent. Eközben Magyarországon is világossá vált, hogy a rendszer keretein belül nem lehet megoldást találni az ország problémáira. A különböző folyamatok rendszerváltoztatásokat eredményeztek a térségben, majd a Szovjetunió szétesése is bekövetkezett.


Mit jelentett ez a szlogen: „Aki nincs ellenünk, az velünk van”?
Hogyan akarta Kádár elnyerni az emberek támogatását?
Milyen elnyomó eszközöket alkalmazott a rendszer továbbra is?


A „csillagháborús” terv
Ronald Reagan elnök 1983-ban hirdette meg a csillagháborús fejlesztést (straté­giai védelmi kezdeményezés), amely nevében szándékosan hasonlított George Lucas máig népszerű, 1977-ben elkészült művére, a Csillagok háborújára (Star Wars).
A meghirdetett program abból indult ki, hogy az esetleges harmadik világháború első perceiben a Szovjetunió kilövi interkontinentális ballisztikus rakétáit. Az atomtölteteket tartalmazó rakétafejek aztán perceken belül már a világűrbe kilépve megkezdik ráfordulásukat az Amerikai Egyesült Államokban lévő célpontokra. Ekkor azonban „sebezhetők”, és ha a világűrben lévő amerikai műholdakra különböző csúcstechnológiai fegyvert kihelyeznek (például lézerágyú), akkor azok még a becsapódás előtt „levadászhatják” a robbanófejek döntő többségét. Reagan elfogadta a fantasztikus tervet, és a fejlesztések megindultak, a kivitelezésre azonban már nem került sor. A szovjetek viszont így is felpörgették a hadi kiadásaikat, és ez tovább rontotta súlyos pénzügyi helyzetüket.

Miért volt riasztó a szovjet katonai stratégák számára a csillagháborús terv?

A Szovjetunió és a szocialista rendszer országainak válsága
A Szovjetunió és a szocialista rendszer országainak válsága
Az 1980-as években a két szuperhatalom közötti hideg­háborús szembenállás fokozódott. Az Amerikai Egyesült Államok elnöke, Ronald Reagan (1981–1988) újabb jelentős fegyverzetfejlesztési programot hirdetett. 1. Az amerikaiak lépéseire reagáló Szovjetunió tovább növelte a hadi kiadásait, és ezzel rövidesen pénzügyi-gazdasági válságba sodródott. A kommunista pártvezetés a katonai erőegyensúly fenntartását mindennél fontosabbnak tartotta, de a szovjet gazdaságnak nem sikerült a technológiai lemaradást&nbsp;leküzdenie.

Fantáziarajz egy műholdra telepített lézerfegyver működéséről

A fegyverkezési verseny hatalmas költségei kimerítették az amúgy is gyenge hatékonyságú szovjet gazdaság erejét. Emellett a kőolaj világpiaci árának az 1980-as évek második felében bekövetkezett csökkenése is nagy bevételkiesést jelentett, hiszen egyik legfőbb exportcikkük ára zuhant. Ebben az amerikai kormányzat keze is benne volt, mivel ­elérték, hogy a kőolajban gazdag arab országok (például Szaúd-Arábia) fokozzák a kitermelésüket – emiatt csökkent a „fekete arany” világpiaci ára.

Milyen taktikai lépésekkel gyengítették az amerikaiak a szovjet gazdaságot?

A Szovjetunió és a kelet-közép-európai szocialista országok vezetői egyre kevésbé tudták megoldani a gazdasági és a társadalmi problémákat. A politikusok szólamai a szocializmus fejlődéséről és a munkásosztály kiemelkedő szerepéről nem voltak többé hitelesek az emberek számára. Nem feledtették az állandósult áruhiányból fakadó nélkülözést, és nem pótolták a diktatúra által elvett szabadságot. Ezért az emberek egyre kevésbé voltak hajlandóak elfogadni, hogy a politikai döntések teljes egészében a kizárásukkal születnek meg. A politikai vezetés az elégedetlenkedőkkel szemben már nem vethetett be olyan erőszakos eszközöket, mint korábban. Tartania kellett a nemzetközi tiltakozásoktól, amelyeket az ilyen akciók kiváltottak.

Milyen válságtünetek mutatkoztak meg a keleti blokk országaiban?

Brezsnyev 1982-ben bekövetkezett halála után éveken keresztül olyan nagyon idős vezetők kerültek a Szovjetunió Kommunista Pártjának főtitkári tisztségébe, akik nem akartak és nem tudtak érdemi változásokat hozni a szovjet politikában. Ez tovább mélyítette a Szovjetunió válságát.
A tétova politikának Gorbacsov pártfőtitkárrá választása vetett véget. Felismerte, hogy jelentős változásokra lenne szükség a Szovjetunióban, ezért határozott reformokat hirdetett meg. Csökkenteni akarta a hadi kiadásokat, és gyorsítani akarta a gazdaság technológiai fejlesztését. Ennek érdekében erősíteni kívánta a gazdasági kapcsolatokat a nyugati országokkal, ugyanakkor hajlandó volt a diktatúra enyhítésére és a politikai jogok kiszélesítésére a Szovjet­unióban és a többi szocialista országban is. 2.

1986. április 26-án Kijevtől mindössze 120 kilométerre, a csernobili atomerőmű negyedik blokkjában robbanás történt. A robbanás súlyos radioaktív szennyezést okozott. Ukrajna és Fehéroroszország egyes területeiről a környezetszennyezés miatt kitelepítették a lakosságot. Az esetet a gorbacsovi vezetés napokig igyekezett eltitkolni. A katasztrófáról először a nyugati hírügynökségek tájékoztattak, a szocialista országokban napokig nem tudtak a balesetrőlVitassátok meg, miért akarta a szovjet vezetés eltitkolni a balesetet! Hogyan viszonyult ez az eset a Gorbacsov által meghirdetett elvekhez?


Milyen elképzelései voltak Gorbacsovnak a válság kezelésére?

88678208029
A válság következményei Kelet-Közép-Európában
A válság következményei Kelet-Közép-Európában
A Szovjetunió és a kelet-közép-európai szocialista államok a további gazdasági hanyatlás és az életszínvonal-csökkenés elkerülése érdekében óriási külföldi hiteleket vettek fel. A helyzet azonban tovább romlott, és egy idő után már a korábbi tartozásaik törlesztéseire is újabb kölcsönöket kellett felvenniük. Emellett a térség országai jelentős technológiai lemaradással és versenyképességi hátránnyal is küzdöttek. Ebben közrejátszott a nehézipar fejlesztését erőltető tervgazdálkodás, ami elvonta az anyagi forrásokat a korszerűbb iparágak (például elektronika, távközlés) fejlesztésétől. Ugyanakkor más célokra – egészségügy, lakásépítés, szociá­lis kiadások – sem jutott már elég pénz. Mindez egyre nagyobb elégedetlenséget és ellenállást váltott ki a kommunista diktatúrákkal szemben a lakosság körében. 3.


Milyen problémákkal szembesültek a kelet-közép-európai országokban?
Milyen következményekkel járt mindez?


Lengyelországban az 1970-es évek közepére állandósult az élelmiszerhiány. Számos árucikkre (hús, cukor, benzin, cigaretta) jegyrendszert vezettek be. Az ateista és egyház­ellenes diktatúra helyzete megingott, amikor 1978-ban a krakkói érseket választották pápának, aki a II. János Pál nevet vette fel. Az új egyházfő a következő évben hivatalosan hazájába látogatott, ahol fellépésével és szavaival reményt adott a társadalomnak.

II. János Pál (1920–2005). Korábban krakkói érsek voltMiért volt fontos, hogy egy kommunista berendezkedésű országból választottak pápát 1978-ban?

1980-ban a romló életkörülmények miatt tömeges sztrájkok kezdődtek az országban. Az elégedetlen munkások Szolidaritás néven független szakszervezetet alapítottak, amelynek hamarosan többmilliós tagsága lett. Nemcsak az élet- és munkakörülmények javítását, hanem politikai szabadságjogok biztosítását is követelték. Az állandósult sztrájkok miatt a kommunista vezetés veszélyben érezte a hatalmát. 1981 decemberében szükségállapotot&nbsp;vezettek be. A hadsereg ellenőrzése alá vonták a távközlést, a rádiót és a televíziót. Betiltották a sztrájkokat, katonai felügyelet alá helyezték a gyárakat és az üzemeket. 4. A Szolidaritás tevékenységét betiltották, ennek ellenére a következő években a legerősebb ellenzéki mozgalommá fejlődött.


Milyen célból alakult meg a Szolidaritás szakszervezet?
Hogyan törték le a társadalmi ellenállást?


Peresztrojka és glasznoszty
E két orosz szó jelentése átalakítás és nyíltság. A peresztrojka célja a szovjet gazdaság modernizálása volt. Csökkentették a központi pártirányítás szerepét, a vállalatok vezetőit és munkásait igyekeztek érdekeltté tenni a jobb minőségű és nagyobb haszonnal járó termelésben.
A glasznoszty enyhített a diktatúra szigorán: megjelenhettek a sajtóban kritikus vélemények, és lépések történtek a szovjet vezetés múltban elkövetett bűneinek feltárása terén.

Mihail Szergejevics Gorbacsov (1931–2022)Mit szeretett volna elérni a reformjaival?


Miért volt veszélyes a glasznoszty a fennálló rendszerre?


Kommunista diktatúra Romániában
Romániában a Nicolae Ceaușescu vezetésével működő kommunista párt totális elnyomás alatt tartotta a társadalmat. A&nbsp;térség egyik legnagyobb állambiztonsági ereje, a Securitate kiterjedt besúgóhálózattal és titkosszolgálati eszközökkel védte a diktatúrát. A Román Népköztársaság az 1980-as évek elején visszafizette a külföldről felvett hiteleit, de ennek rendkívül súlyos ára lett. Az üres államkassza miatt a lakosság szinte nyomorgott, állandósult az áruhiány, télen szinte alig fűtött (volt, ahol mindössze 12 fokos) lakásokban éltek az emberek. Ceaușescu a növekvő elégedetlenséget erőteljes nacionalizmussal próbálta „áthangolni”, és magyarellenes indulatokat gerjesztve az erdélyi magyarságot tette meg fő bűnbaknak.

Milyen válsághelyzettel találta magát szembe Románia? Mi állt ennek a hátterében?


A lengyelországi szükségállapot
1981. október 28-án Wojciech Jaruzelski tábornokot választották meg a lengyel kommunista párt, a Lengyel Egyesült Munkáspárt első titkárának, aki másnap telefonon közölte Leonyid Brezsnyevvel, hogy szükségállapotot fognak bevezetni. Ez 1981. december 13-án megtörtént. Harckocsik dübörögtek a nagyvárosok utcáin, a bányászok sztrájkját brutális kegyetlenséggel leverték. A katowicei Wujek bányánál kilenc bányász vesztette életét a rohamrendőrséggel vívott harcban. A Szolidaritást betiltották, vezetőit elfogták. Néhány nap leforgása alatt több mint ötezer ellenzékit internáltak. Este 23 órától reggel 6&nbsp;óráig kijárási tilalom volt érvényben. Hivatalos engedélyre volt szükség még ahhoz is, hogy valaki az ország egyik részéből a másikba utazzon.

Lengyel rohamrendőrök támadnak a tüntetőkreMilyen célokat szolgált az erőszak alkalmazása a rendszer ellen békésen tiltakozókkal szemben?


Mit gondolsz, miért tartotta fontosnak Jaruzelski, hogy közölje Moszkvával a szükségállapot bevezetését?


376043625
Az ellenzék megszerveződése Magyarországon
Az ellenzék megszerveződése Magyarországon
Magyarországon az 1980-as évek elején a társadalom egyre szélesebb rétegei érzékelték, hogy az életszínvonal-emelkedésre alapozott politikai alku többé nem érvényes. A&nbsp;hatalom nem tudja biztosítani a viszonylagos jólétet, mégis elvárja a magyar társadalomtól az alattvalói magatartást. A hangulatváltozást a politikai ellenzékiség, a másként gondolkodók hangjának felerősödése jelezte. Egyre többen gondolták úgy, hogy a rendszerből két alapvető dolog hiányzik: a nemzeti elkötelezettség és a demokrácia.

Mit jelentett a kádári életszínvonal-alku?

Ebben az időszakban kétféle ellenzéki mozgalom jött létre. A népi-nemzeti ellenzék a magyarság érdekei, fennmaradása szempontjából bírálta a hatalmat. Demokratikus átalakulást sürgettek, kiálltak a határon túli magyarok jo­gaiért, ébren tartották a nemzeti öntudatot és 1956 emlékezetét. 5.
A velük párhuzamosan kialakuló demokratikus ellenzék az emberi jogi normák betartását, az állampolgári jogokat kérte számon a rendszeren. Bírálták a sajtó- és szólásszabadság vagy az utazási szabadság korlátozását. A személyes szabadságjogok kiterjesztésétől politikai változásokat: a demokrácia kialakulását is remélték. 6. Mindkét mozgalom demokráciát és többpártrendszert akart. A kérdés csupán az&nbsp;volt, hogy ennek megteremtéséhez mik legyenek az első lépések.


Milyen jellegű politikai átalakulást sürgettek az ellenzéki mozgalmak?
Mely területeken sürgettek változásokat?


Szamizdat&nbsp;irodalom
Az ellenzéki értelmiségiek egy része az 1981-től megjelenő Beszélő című szamizdat kiadvány körül csoportosult. Mivel a Kádár-rendszer hatalmi gépezete szorosan felügyelte a megjelenő újságokat és könyveket, a magyar társadalom sok kérdésről egyáltalán nem tudott tájékozódni. Az 1970-es évek végétől – egyelőre még csak szűk olvasói körben – terjedt az úgynevezett szamizdat irodalom. Az ellenzék egyre több olyan könyvet és kiadványt jelentetett meg, amelyet nem engedélyezett a hatalom, és ezeket titokban terjesztették. A kezdetleges technikával (sokszorosítógépeken, egyszerű házi nyomdával) készült kiadványok olyan témákról is írtak, és olyan gondolatokat is közöltek, amelyek a hivatalos sajtóban és az engedélyezett könyvekben nem jelenhettek meg. A hatalom igyekezett korlátozni a szamizdatkiadást, de a letartóztatásoktól, különösen pedig a politikai perektől tartózkodott.

Miért ellenőrizte a hatalom a sajtótermékeket és a könyvkiadást?


Nagy Gáspár: Öröknyár: elmúltam 9 éves (részlet)

„egyszer majd el kell temetNIés nekünk nem szabad feledNIa gyilkosokat néven nevezNI!”

Nagy Gáspár verse elkerülte a cenzorok figyelmét, így az Új Forrás című folyóirat 1984. októberi számában megjelenhetett, de a lapszámot később bezúzatták.

Kiről szól a vers, és mire emlékeztet?
Nagy Gáspár költő 1949-ben született. Melyik eseményre utal a vers címe?


Kis János cikke a Beszélő című szamizdatban, 1987

„A közmegegyezésnek vége. Az ország rádöbbent, hogy a hatalom nem fogja teljesíteni ígéreteit. A gazdasági hanyatlás következményei már a munkásság elitjét és a szellemi középrétegeket is elérték. A&nbsp;közvélemény nem hiszi többé, hogy értelme volna az újabb és újabb áldozatoknak. A vezetés elbizonytalanodott. […] Megosztottságát egyre kevésbé képes leplezni. […] Érzékelik az indulatok gyülekezését. Tapasztalják, hogy a szokott fo­gásokkal már nem mindig lehet enge­delmeskedésre bírni az embereket. […] A&nbsp;pártfőtitkár népszerűsége gyorsabban devalválódik, mint a forint. Egyetlen dolog van, amiben ma munkástól pártkáderig mindenki egyetért: Kádárnak mennie kell.”


Mit értett a szerző azon, hogy „a közmegegyezésnek vége”?
Milyen politikai következményeket vetített előre?


Részlet a lakiteleki nyilatkozatból, 1987. szeptember

„A magyarság történelmének egyik súlyos válságába sodródott. […] Összeomlással fenyegető gazdasági válságnak néz elébe. A magyar etnikumot példátlan széttagoltság sújtja. Nemzetünknek sincs közösen vállalható jövőképe.
Az országot megrázó társadalmi-gazdasági válság, a demokrácia, a politikai intézményrendszer elégtelensége, a közerkölcs súlyosbodó gondjai, a kulturális élet, a közoktatás aggasztó tünetei, megmaradásunk gondjai kaptak hangot az eszmecsere során. A magyarság esélyeit kutató jelenlevők és felszólalók […] igyekeztek mérlegelni a kilábalás és a kikerülhetetlen megújhodás, az igazán hatékony reformok módozatait.”


Milyen válságtüneteket soroltak fel?
Milyen helyzetbe került emiatt a magyarság?


1987-ben Lakiteleken a népi-nemzeti irányvonal képviselői találkozót szerveztek. Megalakították a Magyar Demokrata Fórumot (MDF), amely az első új politikai szervezet volt az 1956-os forradalom óta. 7. A tanácskozás vezetői a következő évben megállapodtak a hatalommal abban, hogy létrehoznak egy olyan alapot, amely a határon túli magyarság kulturális intézményeit támogatja, valamint egy televíziós csatornát, amelynek adása az egész Kárpát-medencében fogható. Az adott viszonyok között ez nagy előrelépés volt.

A lakiteleki találkozó. Csoóri Sándor beszédet mondKeresd meg Lakiteleket egy térképen! Nézz utána, miről ismert Csoóri Sándor!


Miért volt jelentős esemény az MDF létrejötte?

1988-ban számos párt és civil szervezet jött létre – ­egyelőre illegálisan, hiszen a hatalom nem engedélyezte a működésüket. A demokratikus ellenzék létrehozta a Szabad Demokraták Szövetségét (SZDSZ), fiatal joghallgatók meg­ala­pították a Fiatal Demokraták Szövetségét (Fidesz). Újjá­alakult néhány történelmi párt is: a Független Kisgazda-, Földmunkás- és Polgári Párt (FKGP) és a Kereszténydemokrata Néppárt (KDNP).

Mi lehetett a pártokat alapító ellenzékiek legfőbb politikai célja?

362081012
Rendszerváltoztatások Kelet-Közép-Európában
Rendszerváltoztatások Kelet-Közép-Európában
A Szovjetunió súlyos pénzügyi-gazdasági válságát a Gorbacsov-féle reformok sem oldották meg. A szovjet pártfőtitkár csökkentette a katonai kiadásokat, és tárgyalásokat kezdett Reagan elnökkel. Ezeken az atomfegyverek fejlesztésének korlátozásáról, sőt egyes nukleáris fegyverzettípusok, így a rövid hatótávolságú rakéták felszámolásáról volt szó. 1988-ban bejelentették, hogy csökkentik a szovjet katonai jelenlétet a kelet-közép-európai országokban. Gorbacsov többször is egyértelművé tette, hogy nem fogja bevetni a szovjet haderőt a térség demokratizálódási folyamataival szemben. Moszkva nem akarta feladni a második világháború óta birtokolt térséget, hanem arra törekedett, hogy az egyfajta „biztonsági övezetként” maradjon meg számára. A politikai események azonban felülírták a szovjet vezetés szándékait, és 1991-re kivonták a teljes szovjet haderőt a térségből. 

Miben változott meg a szovjet külpolitika a korábbi évtizedekhez képest? Miért?

1989-ben mindenhol megkezdődött rendszerváltoztatás, azaz a kommunista pártok egyeduralma megszűnt. Az átalakulás alapvetően békésen zajlott le Lengyelországban, Csehszlovákiában, Bulgáriában és Magyarországon, ahol a demokratikus mozgalmaknak, pártoknak tömegtüntetések nyomán sikerült tárgyalóasztalhoz ültetniük az állampártok vezetőit. Itt megállapodtak az egyéni és politikai jogok kiterjesztésében, és egy demokratikus keretek között megtartott választásban. 1990-ben mindenhol parlamenti választásokat tartottak, amelyeken a demokratikus értékrendet valló pártok, pártszövetségek arattak győzelmet.
Romániában Ceaușescu diktatúráját 1989 decemberében forradalom söpörte el. A belügyi csapatok fegyverrel próbálták fenntartani a kommunista diktátor hatalmát, de a felkelők a hadsereg átállt egységeinek segítségével győzelmet arattak. Ceaușescut és feleségét menekülésük közben elfogták, majd egy rögtönítélő katonai bíróság ítélete alapján kivégezték.

A román kommunista diktatúra elleni felkelők egy hozzájuk csatlakozott harckocsi tetején Bukarestben 1989 decemberébenMiben különbözött a romániai politikai változás a többi kelet-közép-európai országétól?


Mit jelent a rendszerváltoztatás kifejezés?

Az NDK-s állampolgárok Nyugatra menekülése
1989 nyarán az NDK állampolgárai tömegesen Magyarországra és Csehszlovákiába utaztak azzal a céllal, hogy onnan az NSZK területére jussanak át. Bíztak a nyugatnémet nagykövetségek segítségében, illetve a helyi kormányok és politikai mozgalmak támogatásában. 1989 szeptemberében a magyar kormány – Moszkva tudtával – úgy döntött, hogy a Magyarországon tartózkodó és hazamenni nem akaró keletnémeteket átengedik Ausztriába. Egyszerre több ezer keletnémet állampolgár menekülhetett így Nyugatra. Ez bátorítást adott az otthoniaknak is: mindennapossá váltak a tömegtüntetések.

Keletnémetek átjutása az osztrák–magyar határon, a páneurópai pikniken. 1989 augusztusában a magyar ellenzéki pártok páneurópai piknik néven ünnepséget rendeztek Sopronpusztán, amelynek során néhány órára megnyitották a vasfüggönyt. A rendezvény ideje alatt több mint hatszáz NDK-állampolgárnak sikerült átszöknie Ausztriába.Miért volt nagy jelentősége a magyarországi eseményeknek?


Ismételj! Mikor és miért épült fel a berlini fal?


1989 novemberében az NDK vezetése engedélyezte a szabad utazást állampolgárai számára. Egy sajtótájékoztatón pontatlanul az azonnali bevezetés hangzott el, és a hír hallatán a kelet-berliniek tömegesen a Berlint kettéosztó falhoz rohantak, mielőtt a hatalom meggondolja magát. A&nbsp;tömegjelenetek során a berlini fal egy részét néhány óra alatt ledöntötték. A kommunista diktatúra bukása ezzel elkerülhetetlenné vált.

Mámoros kelet-berliniek özönlöttek át a város nyugati felébe a fal megnyitásakorMiért gyorsította fel a keletnémet kommunista rendszer hatalmának összeomlását a berlini fal megnyitása?

1990 márciusában lebonyolították az NDK történelmének egyetlen szabad választását, amelyen a kommunista párt súlyos vereséget szenvedett. 1990 októberében egyesült a kettéosztott Németország. A Gorbacsov vezette Szovjet­unió és a második világháború többi győztes nagyhatalma is elfogadta a két német állam újraegyesítését.


Mi jelentett fordulatot a keletnémet események sorában?
Sorold fel, mely nagyhatalmaknak kellett elfogadniuk Német­ország egyesülését!



A szocialista tömb felbomlása EurópábanMelyik országban történt meg legkorábban a demokratikus átalakulás? Mi jellemezte az 1989-es évet?

Eltérő nézőpontok
A források segítségével láthatjuk a múlt eseményeit az akkor élt emberek szemszögéből is.

„[…] a kelet-európai országokban az uralmon lévő pártok pozíciója gyengül, sőt akár el is veszíthetik a hatalmat, más politikai erők juthatnak hatalomra, csökken a Szovjetunió befolyása, és a térség a Nyugat gazdasági és politikai érdekei által meghatározott pálya felé gravitál. Dilemmával állunk szemben: akadályozzuk meg a fent vázolt folyamat kiteljesedését, vagy ne akarjuk meggátolni, hanem alakítsunk ki olyan politikát, amely valószínűnek, sőt szükségszerűnek fogadja el azt.”

(Szovjet helyzetértékelés, 1989. február)

Minek a lehetőségét mérlegelték Moszkvában 1989 elején?

A tárgyalásos rendszerváltoztatás Magyarországon
A tárgyalásos rendszerváltoztatás Magyarországon


„Előttem az utódom”: Grósz Károly és Kádár János az MSZMP országos értekezletén 1988-ban

A gazdasági-politikai válság kibontakozását érzékelve, az MSZMP vezető politikusai is egyre inkább úgy látták, hogy változtatásra van szükség. 1988 tavaszán felmentették Kádár Jánost pártfőtitkári tisztségéből. Kádár ekkor egy tényleges hatalommal nem járó tisztséget, a pártelnöki posztot kapta meg. Utóda Grósz Károly lett a pártfőtitkári tisztségben, aki nem zárkózott el a gazdasági reformoktól, de a politikában „keményvonalas” volt: ragaszkodott a párt egyeduralmához. A párton belül azonban már voltak olyanok, akik a rendszer fokozatos demokratizálásában látták a súlyos válságból kivezető utat. E reformkommunistáknak nevezett erők szerepe megnőtt. Olyan törvények születtek, amelyek segítették a piacgazdaság és az új, demokratikus rendszer kialakulását. 1989 februárjában lehetővé tették új politikai pártok megalakulását. Az egypártrendszer megszűnt Magyarországon. A törvény adta lehetőségeket kihasználva egymás után alakultak meg – vagy váltak utólag hivatalossá – az új pártok, civil szervezetek és független szakszervezetek.

&nbsp;

Milyen politikai mozgások történtek az MSZMP-n belül? Miért?

1989 januárjában az MSZMP Politikai Bizottságának egyik tagja, Pozsgay Imre 1956-ot népfelkelésnek nevezte a rá­dióban. Ez már a Kádár-rendszer végét jelezte mindenki számára. 8.
1989. június 16-án újratemették Nagy Imrét és kivégzett társait. A rendezvényen hatalmas tömeg vett részt. Néhány héttel később a Legfelsőbb Bíróság Elnökségi Tanácsa felmentette Nagy Imrét és társait azok alól a vádak alól, amelyek alapján 1958-ban elítélték őket. Ez azon a napon történt, amikor Kádár János elhunyt.

Nagy Imre és kivégzett társainak újratemetése
Az 1989. június 16-án tartott rendezvény a rendszerváltoztatás legfontosabb jelképes eseménye volt. Budapesten, a Hősök terén közel kétszázezer ember gyűlt össze. Az eseményt a Magyar Televízió is közvetítette. A rendezvény biztosításáról az ellenzéki szervezetek a rendőrséggel közösen gondoskodtak.
A Műcsarnok előtt hat koporsót helyeztek el. A koporsókban Nagy Imre, Gimes Miklós, Losonczy Géza, Maléter Pál és Szilágyi József földi maradványai voltak. A hatodik koporsó üresen maradt mindazoknak a pesti srácoknak az emlékére, akik életüket áldozták a szabadságért. A&nbsp;rendezvényen az egykori ötvenhatosok mellett a fiatal nemzedék képviselőjeként Orbán Viktor, a Fidesz egyik alapító tagja is beszédet mondott. Beszédének ez a részlete vált a legismertebbé: „Ha nem tévesztjük szem elől ’56 eszméit, olyan kormányt választhatunk magunknak, amely azonnali tárgyalásokat kezd az orosz csapatok kivonásának haladéktalan megkezdéséről.”

Nagy Imre és kivégzett társainak újratemetése a Hősök terénVitassátok meg, miért jelentette az esemény a Kádár-rendszer végét!


Miért június 16-án tartották az újratemetést? Miért olvasták fel a kivégzettek névsorát?
Miért tarthatták sokan radikálisnak Orbán Viktor beszédét?


Miért volt fontos, hogy 1956 értékelése hivatalosan is megváltozott?



1989. március 15. Tüntetők Budapesten a Szabadság téren, ahol a nép nevében jelképesen lefoglalták a Magyar Televíziót Fogalmazd meg, mit fejezett ki a Magyar Televízió lefoglalása! Miért tartották ezt fontosnak a tüntetők?

A hatalmat elvileg egyedül birtokló állampárt vezetése bizonyos értelemben az ellenzéktől kezdett függeni. Ugyanakkor az ellenzék is rászorult a kormányzó MSZMP-re, ­hiszen a békés átmenethez szükség volt az alkotmány és a&nbsp;jogrendszer módosítására. A különböző politikai csoportosulások arra törekedtek, hogy tárgyalások során érjék el a demokratikus átalakulást, és az MSZMP-n belüli reformkommunisták egyetértettek ezekkel az elképzelésekkel.
Az ellenzék erejét egyre több tömegtüntetés is meg­mu­tatta. 1989. március 15-én közösen fogalmazták meg az új 12 pontot, lényegében a rendszerváltoztatás programját. 9. Az események hatására az MSZMP vezetőinek nem maradt más választásuk, mint tárgyalást kezdeni az új ellenzéki pártok vezetőivel, hogy a hatalom átadása minél kisebb megrázkódtatással és erőszak nélkül valósulhasson meg.


Miért törekedett mindkét oldal a kompromisszumra?

Pozsgay Imre nyilatkozata a Kossuth Rádióban 1989. január 28-án

„Ez a bizottság [Történelmi Igazságtételi Bizottság] a jelenlegi kutatások alapján népfelkelésnek látja azt, ami 1956-ban történt. Egy oligarchisztikus és a nemzetet is megalázó uralmi forma elleni felkelésnek. […] 1956 nem ellenforradalom volt, hanem egy nemzeti érzékenysé­gében, önbecsülésében a diktatúra által megtiport nép jogos felkelése, népfelkelés volt.”


Pozsgay ekkor kormánytag, államminiszter volt. Miért volt jelentős a nyilatkozata?
Milyen további kérdések merülhettek fel a hallgatókban?


Az ellenzéki mozgalmak közös 12 pontja
1. Valódi népképviseletet és többpártrendszert. Biztosítsák a választások szabadságát és tisztaságát.
2. Rendőrállam helyébe jogállamot. Érvényesüljenek az emberi jogok, legyen bírói függetlenség.
3. Szólás-, sajtó-, lelkiismereti és oktatási szabadságot. Számolják fel a hírközlés állami monopóliumát. […]
4. Jogot a sztrájkra. Ne korlátozzák az érdekvédelem, a követelés és a szolidaritás szabadságát.
5. Méltányos közteherviselést, a közkiadások társadalmi ellenőrzését. Szüntessék meg az egyéni és csoportos kiváltságokat, adják meg mindenkinek az emberhez méltó élet alapfeltételeit.
6. Észszerű gazdálkodást, működő piacot, a tulajdonformák egyenjogúságát. Állítsák le a pénzemésztő és környezetpusztító nagyberuházásokat, szüntessék be a veszteséges vállalatok támogatását.
7. A bürokrácia és az erőszak-apparátus leépítését. Oszlassák fel a Munkásőrséget és az Ifjúgárdát.
8. Szabadságot és önrendelkezést Kelet- és Közép-Európa népeinek. Szűnjék meg Európa katonai, gazdasági és emberjogi kettéosztása.
9. Semleges, független Magyarországot. Vonják ki a szovjet csapatokat hazánk területéről. Töröljék a magyar ünnepek sorából november 7-ét.
10. Felelős kisebbségi és menekültpolitikát. A kormány lépjen fel a nemzetközi fórumokon a magyar kisebbségek védelmében. Szűnjék meg a rendőri szemlélet és a jogtalan megkülönböztetés a romániai menekültek ügyében.
11. Nemzeti önbecsülést. Vessenek véget a történelemhamisításnak. Adják vissza a nemzetnek címerét.
12. Igazságot ’56-nak, tisztességet a forradalom mártírjainak. Nyilvánítsák nemzeti ünneppé október 23-át.
(A 12 pontot 1989. március 15-én olvasták fel a Magyar Televízió előtt.)

Értékeljük az egyes pontok jelentőségét, történelmi hátterét, előzményeit!


1989 elején nagyrészt az új pártokból szerveződött meg az Ellenzéki Kerekasztal, amely azért jött létre, hogy a többpárti, demokratikus választások feltételeit kidolgozza. Az MSZMP számára sokkal kényelmesebb lett volna egyesével alkudozni az ellenzékkel. Erre azonban az ellenzéki mozgalmak nem adtak lehetőséget. Ennek egyik oka az volt, hogy az állampárt mögött a társadalmi támogatás lényegében eltűnt, az MSZMP-n belül azok a politikusok váltak fontossá, akikkel az ellenzék tagjai készek voltak tárgyalni.

Miért volt fontos az ellenzék egységes fellépése az MSZMP-vel szemben?

Az ország érdeke az volt, hogy a rendszerváltoztatás békés úton menjen végbe. Ennek feltétele volt, hogy a hatalmat birtokló állampárt (MSZMP) és az ellenzék tárgyaljon, és megegyezzen egymással. 1989 nyarán létrejött a Nemzeti Kerekasztal. Ezen a fórumon az MSZMP és az Ellenzéki Kerekasztal pártjainak, szervezeteinek a képviselői vitatkoztak és állapodtak meg az átmenet lépéseiről és feltételeiről. Szeptemberre kidolgozták az átalakuláshoz szükséges törvényjavaslatokat, amelyeket sarkalatos törvényeknek neveztek el. Ezek közül a legfontosabb az alkotmány módosítása és az országgyűlési választások menetének meghatározása volt. A kormány javaslatára az utolsó egypárti országgyűlés elfogadta a sarkalatos törvényeket (1989. szeptember–október). Ezzel megteremtődött a jogi feltétele a többpárti demokrácia kialakításának. Fontos változás volt, hogy az MSZMP feloszlatta önmagát (1989. október elején). Az állampárt utóda, a Magyar Szocialista Párt, a nyugati szociáldemokrata pártok mintájára képzelte el a demokrácia kiépítését.

Mely lépések segítették elő a békés rendszerváltoztatást?

A kormány megszüntette a Munkásőrséget. 1989. október 23-án kikiáltották a Magyar Köztársaságot. Hatályba lépett a módosított alkotmány. 1990. március közepén az utolsó egypárti országgyűlés befejezte működését, hogy a törvényhozó munkát az új, szabadon választott országgyűlés folytathassa. 



  



A Magyar Köztársaság kikiáltása. Az új államforma megszületését az utolsó egypárti országgyűlés elnöke, Szűrös Mátyás, az Országgyűlés elnöke jelentette be a Parlament egyik erkélyéről. A köztársasági elnök megválasztásáig ő lett az ideiglenes köztársasági elnökMit jelképezett, hogy október 23-án kiáltották ki a köztársaságot?




Okok és következmények
A történelmi események bonyolult ok-okozati összefüggésben vannak egymással.


Milyen külső és belső folyamatok vezettek a rendszerváltoztatáshoz?

Az első szabad országgyűlési és önkormányzati választás. Antall József kormánya
Az első szabad országgyűlési és önkormányzati választás. Antall József kormánya



Az 1990 tavaszán (márciusban és áprilisban) tartott több­párti országgyűlési választásokat a Magyar Demokrata ­Fórum (MDF) nyerte meg. Az első demokratikusan meg­választott kormány Antall József – az MDF elnökének – ­vezetésével alakult meg, a Magyar Demokrata Fórum, a Független Kisgazda-, Földmunkás- és Polgári Párt (FKGP) és a&nbsp;Kereszténydemokrata Néppárt (KDNP) koalíciójából. Az&nbsp;ellenzéket a Szabad Demokraták Szövetsége (SZDSZ), a Fiatal Demokraták Szövetsége (Fidesz) és a Magyar Szocialista Párt (MSZP) alkotta. (Az Antall-kormány tevékenységéről az 5. témában lesz szó.)

Antall József (1932–1993), Magyarország rendszerváltoztatás utáni első miniszterelnöke Nézd meg az életrajzát a tankönyv végi kislexikonban! Milyen szerepet játszott 1956-ban? Mi lett ennek a következménye?




Parlamenti patkó az 1990. évi országgyűlési választások mandátumeredményeivelSzámold ki, hány százalékos többséggel rendelkeztek a koalíciós pártok! Mit gondolsz, miért nem a két legtöbb szavazatot kapó párt alakított kormányt?





Nézz utána, mekkora volt a különbség a listás eredményekben az MDF és az SZDSZ között!

A választáson győztes MDF és a második legtöbb szavazatot kapó SZDSZ megegyezett abban, hogy az államfőt a legnagyobb ellenzéki párt jelölheti. Így a köztársasági elnök Göncz Árpád lett, aki korábban ’56-os tevékenységéért börtönbüntetést is kapott.







Göncz Árpád (1922–2015), Magyarország rendszerváltoztatás utáni első köztársasági elnökeNézd meg az életrajzát a tankönyv végi kislexikonban! Mi volt az eredeti foglalkozása? Miért kapott életfogytiglani börtönbüntetést?




Az országgyűlési választásokat követően a településeken, helyi szinten is megtörtént a hatalomváltás. 1990 októberé­ben megtartották az önkormányzati választásokat. A megválasztott önkormányzatok a központi hatalomnak alárendelt tanácsokat váltották fel. Feladatuk az alapvető lakossági szolgáltatások biztosítása, és ők lettek a helyi oktatási, kulturális és egészségügyi intézmények fenntartói is. Politi­kailag és jogilag ezzel vált teljessé a rendszerváltoztatás: Magyarország független, többpártrendszerű demokratikus jogállam lett.










Pécs címere a szocializmus idején és a rendszerváltoztatás után. Az önkormányzatok jelképekben is szakítani akartak a pártállami múlttalHasonlítsátok össze a két korszak címerét! Mit akartak kifejezni a város szocialista címerével, és mit a rendszerváltoztatás utánival?



Hogyan valósult meg a demokratikus jogállam kiépítése?

20637399774

88686398886
A kétpólusú világ megszűnése
A kétpólusú világ megszűnése
A kelet-közép-európai demokratikus átalakulások és a szovjet haderő kivonása a térségből már egyértelműen jelezték, hogy a Szovjetunió elveszítette a hidegháborút az Amerikai Egyesült Államokkal szemben. A súlyos pénzügyi, gazdasági és szociális válsággal küzdő országon belül a szabadabb nyilvánosság lehetővé tette a nemzeti mozgalmak megerősödését. Olyan ellentétek törtek felszínre, amelyekre hosszú évtizedek óta nem volt példa. Például a két kaukázusi tagköztársaság, Örményország és Azerbajdzsán területi és etnikai konfliktusa rövidesen nyílt háborúba torkollott. Ugyanakkor a három balti állam, Litvánia, Lettország és Észtország el akart szakadni a Szovjetuniótól, és helyre akarta állítani függetlenségét. Bár a balti népek törek­véseit a szovjet vezetés szerette volna akár katonai eszközökkel is megakadályozni, végül ezt nem merték megtenni. Egy ilyen erőszakos akció olyan mértékű felháborodást váltott volna ki, ami a Szovjetunió teljes nemzetközi elszigetelődésével járt volna.

1989. augusztus 23-án, a Molotov–Ribbentroppaktum aláírásának 50. évfordulóján mintegy kétmillióan álltak be abba az élőláncba, amely a három balti tagköztársaságot összekötötteMiért az 1939-es paktum évfordulóján tiltakoztak az itt élő emberek?


Milyen további problémák kerültek felszínre a hidegháború végén?

Miután 1991 elején a balti államok kikiáltották a függetlenségüket, a Szovjetunió más tagállamai (például Ukrajna és Grúzia) is ezt az utat akarták követni. A tagköztársaságok egy része az ország megőrzése mellett föderatív átalakításban gondolkodott. A szétesést látva Gorbacsov-ellenes kommunista vezetők 1991 augusztusában sikertelen katonai puccsot hajtottak végre Moszkvában. 10.
A visszarendeződési kísérlet bukása után felgyorsultak a folyamatok, Ukrajna is kikiáltotta a függetlenségét. Rövidesen feloszlatták a Szovjetunió Kommunista Pártját, majd 1991 decemberében a Szovjetunió felbomlott.



Hány évig állt fenn a Szovjetunió?

17951862196

88686614968
Összefoglaló kérdések és feladatok

Fogalmazd meg a lecke alapján, mit nevezünk rendszerváltoztatásnak!
Milyen belső és külső okai voltak a kelet-közép-európai kommunista diktatúrák bukásának?
Sorold fel a rendszerváltoztatás jelképes eseményeit Magyarországon!
Ismertesd a rendszerváltoztatás folyamatát! Mikor zárult le politikai szempontból a folyamat?
Milyen okok vezettek a Szovjetunió felbomlásához?


Gorbacsov elleni puccskísérlet
A szovjet pártvezetők és katonai vezetők egy része bármi áron meg akarta akadályozni a kommunista diktatúra megszüntetését és a Szovjetunió felbomlását. Katonai puccs segítségével akarták átvenni a hatalmat, amikor Gorbacsov nyári szabadságra megy. 1991. augusztus 18-án házi őrizetbe vették a főtitkárt családjával együtt, és rendkívüli állapotot hirdettek ki a Szovjetunióban. Moszkvában kivezényelték a katonaságot az utcákra, mire százezrek vonultak ki, hogy ellenálljanak a visszarendeződési kísérletnek. A puccs végül a főváros lakosságának, illetve a helyi pártvezetők ellenállásának köszönhetően megbukott.

Vajon miért figyelte feszülten a világ a puccs eseményeit szinte percről percre?

Olvasmány
Csehszlovákia és Jugoszlávia sorsa 1990 után
Csehszlovákia szétválása
1989-ben Csehszlovákiában békés tömegtüntetések sorozata kényszerítette meghátrálásra a kommunista hatalmat. Megpróbálták erőszakos eszközökkel elfojtani ezeket, de a tüntetőkkel szembeni durva fellépés egyre többeket állított az ellenzék oldalára. Végül novemberben párbeszéd kezdődött a hatalom és az ellenzék között. A politikai változásokat hozó társadalmi megmozdulásokat „bársonyos forradalomnak” is nevezték.

Miben hasonlított, és miben különbözött a csehszlovákiai rendszerváltoztatás a magyarországi rendszerváltoztatástól?


Václav Havel köszönti az őt éltető prágai tüntetőket 1989 decemberébenMire következtethettek a csehszlovák kommunista vezetők az ilyen eseményekből?

A demokratikus erők vezéralakja Václav Havel író volt, akit 1989 végén az ország köztár­sasági elnökévé választottak. 1990-ben az első demokratikus választásokat is megtartották Csehszlovákiában. A szabad politikai légkörben azonban felszínre kerültek a két államalkotó nép, a csehek és a szlovákok közötti problémák. A&nbsp;szlovákok úgy érezték, hogy országrészük kevésbé fejlődik, és ezért a cseh többségű államvezetés is felelős. Az ellentéteket tárgyalásos úton rendezték. 1993. január 1-jén két független állam jött létre: Csehország és Szlovákia.

Mi vezetett Csehszlovákia szétválásához?

A délszláv háború
A szocialista Jugoszlávia nem tartozott a Szovjet­unió befolyása alá vont országok közé, és gazdasági rendszere sem követte mindenben a szovjet mintát, de az 1980-as évek végére mégis válságba került.
A többnemzetiségű állam politikáját a szerb kommunista vezetők határozták meg, akik egyre erőteljesebb nacionalista hangvételű nyilatkozatokat tettek. Szlovénia és Horvátország gazdaságilag fejlettebb volt a többi tagállamnál, és a nyugati országokkal igyekezett kapcsolatokat kiépíteni. A központi kormány a két tagköztársaság adóbevételeit gyakran a szegényebb területek (például Dél-Szerbia) felé továbbította. A tagállamok közötti gazdasági-pénzügyi viták felszították a nemzeti ellentéteket. 1991-ben Szlovénia és Horvátország is kikiáltotta függetlenségét.

Miért akartak önállóvá válni a Jugoszláviát alkotó tagállamok?

A szerb vezetés mindenáron meg akarta akadályozni Jugoszlávia felbomlását. Ennek érde­kében fegyveres támadást indítottak. Szlovénia csekély áldozatok árán megvédte friss függetlenségét, de Horvátország és Szerbia között hosszú és véres háború alakult ki. Ebben az is közrejátszott, hogy a Horvátország területén élő szerb kisebbség is elutasította az ország kiválását Jugoszláviából. Később Bosznia-Hercegovinában is kegyetlen háború robbant ki a terület birtoklásáért az ott élő katolikus horvátok, ortodox szerbek és muszlim bosnyákok között. A délszláv háborúban a foglyok és a civil lakosság tömeges lemészárlására is több esetben sor került. 1995-ben Horvátország győztesen fejezte be a szerbekkel folytatott háborút. A boszniai harcokat pedig egy nemzetközi békekonferenciával sikerült lezárni, de a terület etnikai alapon megosztott maradt, és vezetése is vegyes irányítású.

A harcok által tönkretett mostari (mosztár) híd Bosznia- HercegovinábanNézz utána, melyik magyar festő örökítette meg a hidat a 20. század elején!


Milyen okok miatt zajlott az évekig tartó délszláv háború?

A volt Jugoszlávia területén azonban 1998-ban egy újabb konfliktus robbant ki, ezúttal a többségében albánok lakta Koszovóban az ortodox szerbek és a muszlim albánok között. A két fél közötti konfliktus véres harcokba torkollott, amelyben a civil lakosság elleni etnikai tisztogatásokra is sor került. Ennek következtében a NATO beavatkozott, és légi csapásokat indított a&nbsp;szerbek ellen (1999). Ez rákényszerítette Szerbiát a harc beszüntetésére. Koszovó igazgatását az ENSZ vette át, majd 2008-ban a pristinai parlament kimondta Koszovó függetlenségét, amelyet Szerbia napjainkban sem ismer el.



Jugoszlávia felbomlásának folyamata


1991. június 25.
Szlovénia kikiáltja a függetlenségét, területéről kisebb harcok után kivonják a Jugoszláv Néphadsereg erőit.


1991. június 25.
Horvátország kikiáltja a függetlenségét. Az ország területén élő szerb kisebbség elutasítja a kiválást, a szembenállás etnikai konfliktushoz, majd véres háborúhoz vezet.


1991. szeptember 8.
Macedónia kikiáltja a függetlenségét.


1992. február 29. – március 1.
Népszavazás Bosznia-Hercegovina függetlenségéről. Ennek következményeként területén polgárháború kezdődik, amelyben a szerbek, a horvátok és a bosnyákok harcolnak egymás ellen.


1995. november
A daytoni békekonferencia lezárja a boszniai háborút.


1998. február 27.
Koszovó elszakad Szerbiától. Az év végén etnikai tisztogatás kezdődik a területén.


1999. március
Belgrád bombázása. Az ENSZ átveszi Koszovó igazgatását.


2006. május 21.
Népszavazás Montenegró függetlenségéről.


2008. február 17.
A koszovói parlament függetlenségi nyilatkozata.




Azonosítsd a térképen az újonnan létrejött államokat az egykori Jugoszlávia területén!



88687625685
Kislexikon
szükségállapot: Az alkotmányos rendet vagy az állampolgárok életét jelentősen veszélyeztető események idején a vezetés által szükségesnek tartott kivételes intézkedések bevezetése.
szamizdat: Orosz eredetű szó, jelentése saját kiadás; engedély nélkül nyomtatott könyv, illegális politikai irodalom.
