
alkotmány: Egy állam alaptörvénye, amely az ­állam működésének legfontosabb alapelveit rögzíti, ­például az államformát, az intézményrendszert, az alapvető állampolgári jogokat és kö­te­lességeket.

asszimiláció: Egy csoport vagy személy beolvadása egy másik, idegen népcsoportba, általában bevándorlás következtében.

alapvető emberi jog: Jogok, amelyek minden embert születésüktől fogva egyenlően megilletnek: az élethez és a szabadsághoz való jog, a vélemény és kifejezés szabadsága, a törvény előtti egyenlőség, a kulturális életben való szabad részvétel joga, élelemhez, neveléshez és munkához való jog.

államosítás: Magántulajdonú vagyon (termőföld, vállalat, lakóház, gépek) állami tulajdonba vétele. Történhet az eredeti tulajdonos kártalanításával vagy anélkül.

általános választójog: Az állampolgár joga arra, hogy részt vehessen az ország törvényhozásának (or­szág­gyűlés), vezetőinek, az önkormányzatok tagjainak és vezetőinek megválasztásában, illetve leadhassa szavazatát népszavazásokon. Az általános választójog minden felnőtt állampolgárra korlátozás nélkül vonatkozó választójog.

amnesztia: Közkegyelem, amikor az állam bizonyos csoportok büntetését elengedi.

buddhizmus: A nagy világvallások egyike, távol-keleti országok vallása, amelyet alapítójáról, az indiai vallásalapítóról, Buddháról neveztek el. Azt tanítja, hogy az embert a vágyakról való lemondás szabadítja meg a szenvedéstől, az újraszületés kényszerétől, s így eljuthat egy boldog állapotba (nirvána).

csúcstechnológia: Olyan termelési eljárásokat és eszközöket jelent, amelyek az adott korszakban a legmagasabb technikai és tudományos színvonalat képviselik. Ma ilyen például az űrkutatás és a biotechno­lógia.

demokratikus intézményrendszer: A demokrá­ciát, tehát a nép hatalmát biztosító intézmények és szervezetek együttese. Ide tartozik a szabadon választott többpárti országgyűlés, a választott kormány, a független bíróságok, a helyi önkormányzatok. Alapja a hatalom­meg­osz­­tás elvének érvényesülése. A demokratikus intézményrendszer részei a politikai pártok, a szakszervezetek és a civil szervezetek is.

elnök:  A legmagasabb rangú vezető vagy hivatalnok. Az Amerikai Egyesült Államok elnöke az ország állam- és kormányfője.

euró: Az Európai Unió közös valutája, amelyet készpénzként 2002-ben vezetett be 12 tagország, jelenleg (2023) pedig már 20 tagország hivatalos pénze.

Európai Unió: Európai államok gazdasági és politikai egyesülése, amelyet jelenleg 27 tagállam alkot. Működését közös intézmények és tisztségviselők biztosítják.

globalizáció : A kifejezés a globus (jelentése: ’földgömb’) latin szóból ered, és szó szerint világméretűvé válást jelent. Azokat a 20. század második felére, a 21. század elejére jellemző politikai, társadalmi, gazdasági, kulturális és környezeti jelenségeket, folyamatokat foglalja magában, amelyek az egész Földre kiterjednek, és bolygónk valamennyi területére hatást gyakorolnak.

gulyáskommunizmus: Politikailag engedékenyebb, az állampolgárok számára magasabb életszínvonalat biztosító kommunista rendszer. Az elnevezést a Kádár-korszak 1960 utáni éveire alkalmazták Magyarországon.

hatalmi ágak: A hatalomgyakorlás valamely fontos területe. Ilyen a törvényhozás, a törvények végrehajtását végző közigazgatás (pl. a kormány) és az igazságszolgáltatás.

háziasítás:  Az élelemtermelés során a korábban vadon élő növények és állatok mesterséges szaporítási eljá­rása.

háztáji: A termelőszövetkezetek létrehozása után a parasztok egyéni gazdálkodására meghagyott földterület, illetve állatállomány. A háztá­jik termelése főleg a munkaigényes ágazatokban (zöldség- és gyümölcstermesztés) volt jelentős.

hidegháború: A második világháborút követően, 1947-től az 1980-as évek végéig tartó időszak, amelyre a két szuperhatalom (Amerikai Egyesült Államok, Szovjetunió) és szövetségeseinek politikai és katonai szembenállása jellemző (fegyver­kezési verseny). A hidegháború legkeményebb szakaszának a koreai háború, majd a kubai ra­kétaválság bizonyult, de voltak enyhülési időszakok (pl. az 1970-es évek köze­pétől), amikor javult a két szuperhatalom viszonya (SALT, helsinki egyezmény).

hinduizmus:  a legfőbb vallási irányzat Indiában. Politeista, és hisz a lélekvándorlásban, a reinkarná­ció­ban. Felfogása szerint minden létező egy világ­törvénynek van alárendelve, ami például meghatározza a társadalmi rétegződést.

infláció: A pénz értékének csökkenése, vagyis az árak folyamatos növekedése, amit a termelt értékeknél nagyobb mennyiségű pénz kibocsátása okoz.

integráció: Szoros együttműködés, egy­ségesülés. Általában gazdasági értelemben használják.

internálás: A hatalomra veszélyesnek tartott személyek kényszerlakhelyre telepítése vagy táborba zárása. Gyakran önkényesen, származási alapon is az internáltak közé kerültek az emberek. Általában bírói ítélet nélkül, rendőri, hatósági határozattal történt.

internet: Világháló, az egész világra kiterjedő (globális) kapcsolat lehetősége a számítógépek (illetve használóik) között.

jogállam: Olyan állam, ahol a jogszabályok és az intézmények bizto­sítják az egyén és a különböző társadalmi csoportok szabadságát, s lehetőséget adnak (akár a hatalommal szemben is) érdekeik érvényesítésére.

jóléti állam: Olyan állam, amely képes szociális (anyagi és életminőségbeli) biztonságot nyújtani polgárainak. A jóléti állam például megfelelő nyugdíjat, betegellátást és a rászorulóknak anyagi támogatást (pl. munkanélküli segélyt) biztosít. A jóléti állam csak a gazdaság egy bizonyos fejlettségi szintjén alakulhat ki.

kasztrendszer:  Indiában az ókor óta létező társadalmi berendezkedés, amely születéstől fogva meghatározza az embereknek a társadalomban elfoglalt helyét, feladatait és ­kötelességeit. A kasztrendszer nem átjárható. A hinduizmus tanítása szerint csak a lélekvándorlás során kerülhet valaki magasabb kasztba, ha életében betartotta saját kasztjának előírásait.

Kommunista Ifjúsági Szövetség (KISZ):  A Kádár-rendszerben 1957-től 1989-ig az állampárt által irányított ifjúsági szervezet, a 14 év fölötti fiatalok számára. Célja a kommunista rendszerrel azonosuló ifjúság kinevelése volt.

kitelepítés: Személyek vagy egész csoportok kényszerítése lakóhelyük tartós elhagyására, politikai vagy egyéb okokból (pl. katasztrófák idején). A második világháború után a közép-európai országokból több mil­lió németet telepítettek ki, Csehszlovákiából pedig kb. 100 ezer magyart. A Rá­kosi-korszakban (1950-es évek) a „munkáshatalom” ellenségeinek minősített emberek ez­reit családostól telepítették ki, főleg Budapestről.

kollektivizálás: A mezőgazdasági termelők (parasztok) magántulajdonának (föld, állatok, eszközök) elvétele, közös tulajdonná alakítása, termelő­szövetkezetek létrehozása. Többnyi­re erőszakkal történik.

Korán:  Az iszlám szent könyve, amelyet még Mohamed kezdett el írni, és a halálát követően a tanítványai fejezték be. A muszlimok szerint a Koránban leírtak közvetlenül Allah­tól származnak.

Magyar Szocialista Munkáspárt (MSZMP):  a kommunista ­diktatúrát működtető párt Magyarországon, amely 1956 október végén jött létre az MDP átalakításával. A Kádár-rendszer állampártja lesz 1989-ig.

maszek: A Kádár-rendszerben a magánszektorban dolgozók megnevezése. Tágabb értelemben a hivatalos munkahelyen kívül végzett vállalkozást végző személy.

migráció: Népességvándorlás, a lakosság tömeges elköltözése országon belül vagy egyik országból egy másikba.

Molotov-koktél:  Házilag elkészíthető robbanó-gyújtó fegyver, rendszerint ronggyal eldugaszolt benzines palack, amelyet meggyújtva a páncélosok motorterére dobtak. Szerencsés találat esetén a motortér szellőzőnyílásán át befolyó égő benzin a jármű motorjának leállásához, sőt akár a páncéloson belül kialakuló tűzhöz is vezethetett.

multikulturalizmus: Egy országon belül több nép, népcsoport kultúrájának együttélését, egyenrangúságát és többféle ideológia egyidejű­ létjogosultságát támogató eszme.

munkásőrség: A Kádár-kormány által 1957-ben felállított párthadsereg, amelynek fő célja a „munkáshatalom” (valójában a kommunista párt hatalmának) védelme. 1989-ben megszüntették.

nagy fal: A Kr. e. 3. századtól a Kr. u. 17. századig épült, Kína északi határait védő, több ezer kilométer hosszú védelmi rendszer. Elsősorban a nomád népek – így kezdetben a hunok – elleni védelmet szolgálta.

nagy pestisjárvány: Olyan megbetegedés, amelyet a patkányokon élősködő pestisbolhák csípésükkel terjesztettek. A középkorban a pestis („fekete halál”) egész városokat, falvakat irtott ki. 1347 és 1351 között tombolt Európában a két legnagyobb pestisjárvány.

népgyűlés:  Gyűlés az ókori görög városokban, amelyeken eleinte tájékoztatták a polgárokat a poliszuk ügyeiről. Athénban később a törvényeket és a hivatalok viselőit is ezen szavazták meg.

népességrobbanás:  A népesség gyors növekedése, amikor pár évtized alatt a magas születésszám mellett csökken a halálozási arány.

pártállam: Olyan politikai rendszer, amelyben a hatalmat egyetlen párt birtokolja. A párt irányító és ellenőrző szerepet gyakorol az állam szervezetei (például a kormány) felett.

polgárháború:  Egy országon belül az ellentétes politikai, vallási nézeteket valló csoportok fegyveres összecsapása.

piacgazdaság: Olyan gazdasági rendszer, amely a magántulajdonon alapul, és amelyben a termelést és az árakat jelentős részben a piaci viszonyok (a kereslet és a kínálat) szabályozzák.

privatizáció: Magánosítás, az állam tulajdonában levő vagyon (földek, üzemek, épületek) magánkézbe adása. Magyarországon a privatizáció a rendszerváltoztatást megelőzően és a rendszerváltoztatást követő években történt.

rendszerváltoztatás/rendszerváltás/rendszerváltozás: A politikai,­ társa­dalmi és gazdasági rendszer gyökeres (lé­nye­gi) megváltozása/megváltoztatása. Kelet-­Közép-Európában (így hazánkban is) a tervgaz­da­ság­ból a piacgazdaságba, a pártállami rendszerből a többpárti demokrá­ciába történő átmenetet értjük ezen a fogalmon.

sortüzek:  A békés, fegyvertelen tiltakozókkal szembeni fegyveres karhatalmi fellépés 1956-ban, amelynek több száz tüntető esett áldozatul. Ilyen esemény volt például október 25-én a Parlament előtti sortűz, de vidéken is számos ilyen jellegű háborús bűncselekményt követtek el, így például Mosonmagyaróváron, Salgótarjánban.

szamizdat: Engedély nélkül nyomtatott könyv vagy folyóirat. Az orosz eredetű kifejezés jelentése: saját kiadás.

szuperhatalom: Olyan állam, amely területi nagysága, népessége, gazdasági és katonai ereje miatt jelentős hatást gyakorol a világpolitikai és a világgazdasági eseményekre. 1945 után két szuperhatalom létezett: az Amerikai Egyesült Államok és a Szovjetunió.

úttörő:  Magyarországon a ­kommunista diktatúra időszakában az 5–8. év­folyamos gyermekek számára kommunista nevelést biztosító moz­ga­lom tagja.

termelőszövetkezet: A szocialista országokban a föld, az eszközök és állatok elvételével (kollektivizálás), erőszakkal létrehozott mezőgazdasági nagyüzem.

terrorizmus: Politikai célokért végrehajtott erőszakos akciók sorozata. Korábban elsősorban a politikai vezetők elleni merényletek jellemezték, ma azonban célja a figyelemfelkeltés minél nagyobb pusztítással, minél több ember meg­gyil­kolá­sá­val.

többpártrendszer: A demokratikusan működő állam jellemzője, amikor biztosított a társadalmi sokszínűséget megjelenítő pártok részvétele a választásokon és a hatalomban.

vasfüggöny: A nyugat-európai és a szovjet befolyás alatt álló országok közötti határvonal. A kifejezést először Churchill brit politikus használta egy beszédében (1946), utalva arra, hogy ez a határ átjárhatatlan. Sok helyütt nemcsak a szigorú ellenőrzést jelentette, hanem fizikai akadályokat is (drótkerítés, aknazár stb.). Ennek legismertebb példái a berlini fal és a Magyarország, illetve Ausztria között kb. 260 kilométer hosszan húzódó határzár.

visegrádi együttműködés: Magyarország, Lengyelország, Szlovákia és Csehország regionális szervezete az Európai Unión belül. Előzménye az 1335-ös visegrádi királytalálkozón kialakított együttműködés, és ezt a történelmi hagyományt újították fel a rendszerváltoztatás után 1991-ben a demokratikusan megválasztott kormányfők.
