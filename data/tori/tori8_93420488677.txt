Ráhangoló
Indiában már az ókorban jelentős civilizációk alakultak ki, és az akkori virágzó kultúra vallási és társadalmi hagyományai napjainkban is meghatározzák a kontinensnyi méretű ország „arculatát”. Az újkorban India a brit korona „ékköveként” sokat szenvedett a gyarmatosítás következményeitől, majd a teljes függetlenséghez évtizedekig tartó folyamat vezetett el. Napjainkban a Föld második legnépesebb országaként számos kihívással küzd.


Mit tanultál Indiáról a földrajzórákon?
Ismételj! Melyik európai ország hajósai érték el először Indiát?
Hogyan biztosította India a brit textilipar fejlődését az ipari forradalom első szakaszában?

Az indiai civilizáció vallási és kulturális alapjai
Az indiai civilizáció vallási és kulturális alapjai

Az indiai, az arab és az európai számokFigyeld meg, milyen jelből alakul ki a nulla! A nulla látszólag a semmit jelöli. Miért nagyon fontos mégis a matematikában? Gondolj a tízes számrendszerre!

Indiában a Kr. e. 3. évezred közepétől az Indus folyó partján fejlett civilizáció jött létre. Két nagy központja volt, amelyekben a városok képét téglából épített házak, gabonaraktárak, kutak és csatornák határozták meg.

Mohendzsodáró romjai a mai Pakisztán területén. A város mintegy 4000 évvel ezelőtti fejlettségét bizonyítja, hogy az égetett téglából épült házakból csatornák segítségével vezették el a szennyvizet.

Indiában nyáron három hónapon át esik az eső, ezt monszunnak nevezik. Az indiaiak hatalmas víztárolókat építettek, hogy a száraz időszakban is tudjanak öntözni. Az Indus menti városok sorsát az ókorban végbemenő klímaváltozás pecsételte meg, a csapadék mennyisége valószínűleg jelentősen csökkent, és ez lehetetlenné tette az öntözéses gazdálkodást. Ezt követően mintegy 3500 éve egy új nép, az árják nyomultak be Indiába, és leigázták az őslakos dravidákat. Az ő nyelvük is ugyanahhoz a nyelvcsaládhoz tartozik, mint a perzsáké vagy számos európai nép nyelve.



Melyik politikai eszme használta az „árja” kifejezést? Nézz utána, miért épült be a propagandájukba!



A táncoló Siva. A hindu istenalakok közül kiemelkedett egy hármas istenség: a teremtő (Brahma), a pusztító (Siva) és a fenntartó (Visnu)Nézzünk utána a könyvtárban, mikor nyitja ki Siva a homlokán található harmadik szemét!

Az indiai vallások sok istent tisztelnek. Az ókor évszázadai során kialakuló hinduizmus szerint az emberek lelke a haláluk után újjászületik a Földön. A&nbsp;lélekvándorlás tanítása vallja, hogy az ebben az életben elkövetett cselekedetek határozzák meg a következő életben történő eseményeket. Ha valaki jó ember, akkor boldogabb életre fog megszületni, de ha valakinek gonosz, ártó cselekedetei voltak, akkor vele fog majd valami rossz történni a következő életében, akár úgy, hogy csak állati alakba költözhet a lelke. A&nbsp;hindu vallás számára a tehén szent állat, ezért nem szabad bántani. Ennek az volt az oka, hogy az árják kezdetben véres állatáldozatokat mutattak be a vallási ceremóniáik során, és ennek tiltása idővel kötelező erejű lett.


Miben különbözik az indiaiak lélekfelfogása a keresztény kultúrkörre jellemző elképzelésektől?

Az indiai társadalom négy nagyobb, egymástól elkülönülő rétegre tagozódik (1. papok, 2. katonák, 3. földművesek, kézművesek, kereskedők, 4. szolgák). Ezeket a csoportokat az európaiak kasztoknak nevezik, mivel az egyes kasztok meghatározott, szigorú szabályok szerint élnek. Mindent az határoz meg, melyik kasztba születik az ember; mivel az egyes rétegek között nincs átjárhatóság, ezért ezt a zárt társadalmi szerkezetet kasztrendszernek nevezik. Az ókor óta létezik egy kasztrendszeren kívül élő, a többiek által kirekesztett társadalmi csoport, az „érinthetetlenek”, a páriák rétege. Ők a leigázott őslakos dravidák leszármazottai. A&nbsp;kasztrendszer napjainkban is létezik, igaz, az „érinthetetlenek” jogi helyzete jelentősen javult a 20. században.

94682918307

Melyek a főbb kasztok?



Buddha a fügefa alattMeséld el az olvasmány segítségével, mit ábrázol a kép!

Egy királyfi megvilágosodik
Élt egyszer Indiában egy királyfi, aki beleunt a királyi udvar fényűzésébe. Úgy gondolta, hogy a semmittevés és a csillogás nem tesz senkit boldoggá. Elhagyta a palotát, és meglátta a világban lévő szenvedést. Találkozott egy halottas menettel, betegekkel és szegényekkel – és elkezdte keresni a szenvedés okait. Beállt a szerzetesek közé, önmegtartóztató életet élt: alig evett valamit, hat éven át sanyargatta a testét, a boldogsághoz mégsem került közelebb. Egyszer leült egy fügefa alá, és végiggondolta: ha sem a gazdagság, sem pedig a nyomor nem tette boldoggá, a megoldásnak a kettő között kell lennie. A&nbsp;szenvedésünk oka az önzés és a vágyakozás. Meg tudunk ezektől szabadulni, ha helyesen gondolkodunk és cselekszünk. Ha fokozatosan lemondunk vágyainkról, akkor a lelkünket is kiszakíthatjuk a lélekvándorlás körforgásából. Ezután a királyfi korábbi nevét megváltoztatva Buddhának, vagyis Megvilágosodottnak nevezte magát.

Miért hagyta el a királyfi a palotát? Milyen élet vezet Buddha szerint a boldogsághoz?



88796683715

88795513490

A brit gyarmati rendszer felszámolása
Buddha a vidéket járta, és arra tanította az embereket, hogy az igazi boldogság az, ha jó tettekkel és vágyainkat leküzdve megszabadulunk az újjászületés örök körforgásától. 1. Buddha szerint a legfőbb cél tehát a nirvána (boldogságot jelentő állapot) elérése, amelynek segítségével a bölcs kiszakad a lélekvándorlásból. Az általa megalapított vallás, a buddhizmus elterjedt az ókori Indiában, de néhány évszázad múlva szinte teljesen kiszorult onnan. Napjainkban a buddhizmus számos ázsiai ország vallását jellemzi, így a nagy világvallások egyike.





Buddha beszéde

„És ez a szenvedés nemes igazsága, szerzetesek: a születés is szenvedés, az öregség is szenvedés, a betegség is szenvedés, a halál is szenvedés, kötve lenni ahhoz, akit nem szeretünk, az is szenvedés, elveszíteni azt, akit szeretünk, az is szenvedés, ha a kívánság nem teljesül, az is szenvedés; röviden: minden, ami a léthez köt, szenvedés.
És ez a szenvedés okának nemes igaz­sága, szerzetesek: az ok a Szomj [vágy], amely újjászületéshez vezet, élvezet és szenvedély kíséri, örömet talál különböző dolgokban. Ez [a vágy] a következő: gyönyörök szomja, lét szomja, birtok szomja.
És ez a szenvedés megszüntetésének nemes igazsága, szerzetesek: a szomjnak teljes vágytalanság révén történő megszüntetése, elvetése, feladása, elhagyása, elutasítása.
És ez a szenvedés megszüntetéséhez vezető út nemes igazsága, szerzetesek: ez a nemes nyolcágú ösvény, úgymint ez: helyes nézetek, helyes elhatározás, helyes beszéd, helyes viselkedés, helyes életmód, helyes törekvés, helyes gondolkodás, helyes elmélyedés.”


Hogyan értelmezte Buddha a szenvedést?
Hogyan lehet kilépni a körforgásból?
Milyen etikai tanácsokat adott Buddha?


Muszlimok Indiában
A&nbsp;középkorban az egymással is harcban álló hindu királyságok nem tudták elhárítani a muszlim betöréseket, és a 11. században Északnyugat-India az iszlám fennhatósága alá került. A&nbsp;terjeszkedés később folytatódott, a 13. században kialakult a Delhi Szultanátus. A&nbsp;szultanátus sem tudta megőrizni a kontinensnyi térség egységét, és a 15. század végére India véglegesen szétforgácsolódott. A&nbsp;16. században egy újabb iszlám támadás érte Indiát, a létrejött Nagymogul Birodalom befolyása alá vonta az ország északi részét (1526-tól).

Keress rá az interneten a Tádzs Mahal kifejezésre! Melyik korszaknak az emléke?
Indiában a muszlim hódítás során jött létre a szikh vallás. Nézz utána, miben tér el az iszlámtól!

A brit gyarmati uralom
A&nbsp;brit gyarmati uralom
A&nbsp;középkorban a különböző muszlim államok támadásai nyomán az iszlám vallás is elterjedt Indiában. 2. A&nbsp;földrajzi felfedezések idején elsőként a portugálok érték el Indiát a 15. század végén. Rövidesen a többi európai nagy­hatalom is kereskedelmi központokat szerzett a térségben. A&nbsp;18. században Nagy-Britannia a többi európai vetélytárs (franciák, hollandok és portugálok) kiszorításával megszilárdította a hatalmát a kontinensnyi területű országban. A&nbsp;szakaszos hódításuk sikerrel zárult, és a hatalmas ország több száz uralkodója vazallusi viszonyba került a brit uralkodóval. A&nbsp;Brit Kelet-indiai Társaság gazdaságilag leigázta a térséget. 3. A&nbsp;gazdag polgárok által 1600-ban alapított keres­kedőtársaság saját flottával és haderővel rendelkezett. A&nbsp;részvénytársaságként működő „cég” kiaknázta India erőforrásait. A&nbsp;mezőgazdasági területek nagy részén gyapotültetvényeket létesítettek, és a helyi kézművesipart bedolgozásra kényszerítették. Indiában a falusi háziipar elsorvadása, illetve a gabona- és rizstermelés csökkenése többször súlyos éhínségekhez, így százezrek halálához vezetett.

Mi jellemezte a britek terjeszkedését?

A&nbsp;19. század közepén egy nagyobb felkelést követően megváltozott a brit uralom jellege, feloszlatták a Brit Kelet-indiai Társaságot, és Indiát közvetlenül a brit állam irányítása alá vonták. A&nbsp;koronagyarmaton egyre több gondot fordítottak a fejlesztésekre (például vasúthálózat kiépítése), de a szociális-társadalmi problémákat nem sikerült megoldani. India ennek ellenére a brit korona legértékesebb „ékköve” lett.
Az első világháború idején a gyarmatokról – így Indiából is – sok katonát soroztak be a brit haderőbe. Emiatt a&nbsp;háború után joggal várhatták el, hogy nagyobb beleszólást kapjanak saját, helyi ügyeik intézésébe.

Ismételj! Melyik, a győztesek által kimondott elvre hivatkozhattak a gyarmaton élők?
Gandhi és a függetlenségi mozgalom
Gandhi és a függetlenségi mozgalom



  



Mohandász Mahátma Gandhi (1869–1948), jogász, politikus, India szellemi vezetője, az indiai függetlenségi mozgalom vezéralakja. Gandhi jogot tanult Londonban, majd tanulmányai befejezése után a dél-afrikai indiai közösségben kezdte meg ügyvédi munkáját. Személyes tapasztalatai alapján kezdett politikai tevékenységbe. 1915-ben tért haza Indiába, ahol a Mahátma, azaz a „nagy lélek” előnevet kapta.Vajon miért élt Dél-Afrikában indiai közösség?




A két világháború között Mahatma Gandhi vezetésével erőszakmentes nemzeti mozgalom bontakozott ki a brit uralom ellen. Ennek lényege az volt, hogy a fegyveres lázadás helyett Gandhi az „együtt nem működést”, vagyis egyfajta passzív ellenállást javasolt, amely adminisztratív és gazdasági értelemben is ellehetetleníti a kormányzást. 4. Így például magában foglalta a brit áruk bojkottját és az adófizetés megtagadását. „Erős fegyvernek” bizonyult a kézi szövőszék, a rokka is, ugyanis Gandhi meghirdette, hogy az in­diaiak maguk állítsák elő a ruhájukat, és ne Nagy-Britanniá­ból vásárolják meg. Gandhi ebben is, mint minden másban példát mutatott. Végül az erőszakmentes engedetlenséget valló politikája megrendítette a brit gyarmati rendszert. 5.
A második világháború idején azonban az alkotmányt felfüggesztették, és a hindu nagypárt vezetőségét letartóztatták. A brit kormányzat emellett egyre nagyobb mértékben támogatta az indiai muszlimokat képviselő pártot, a Muzulmán Ligát, amely önálló ország kialakítására törekedett. A hindu–muzulmán ellentétek kiélezésétől várták Gandhi mozgalmának meggyengülését.


Miért volt hatásos az erőszakmentes mozgalom a britekkel szemben?
Milyen taktikai lépéssel próbálták a britek gyengíteni Gandhi mozgalmát?


Gandhi az erőszak­mentességről

„Az erőszakos kényszer a fizikai létre gyakorol hatást, megalázza azt, aki alkalmazza, és elnyomja az áldozatot, de az erőszakmentes kényszer […] egészen másként hat. Nem a fizikai testre van hatással, hanem az erkölcsi természetre […]”.


Miért hatásosabb eszköz Gandhi szerint az erőszakmentesség?


A parlament alsóházának határozata a Brit Kelet-indiai Társaság tevékenységéről, 1784

„A&nbsp;parlamenti vizsgálatok megállapították, hogy a Kelet-indiai Társaság teljes mértékben korrupt, és teljes mértékben eltért mind politikai, mind kereskedelmi vonatkozásban alapításának céljától. A&nbsp;vizsgálat eredménye megállapítja továbbá, hogy a háború és béke kérdése feletti hatalmával, melyet az alapítólevél biztosított számára, visszaélt, mindenütt ellenségeskedést szított, csakhogy rabolhasson; hogy majdnem minden békeszerződés, melyet kötött, ugyanannyi szerződésszegésre adott alkalmat, hogy egykor virágzó országokat süllyesztett a tehetetlenség, hanyatlás, elnéptelenedés állapotába.”


Hogyan vált külpolitikai tényezővé a társaság?
Milyen vádakat fogalmaztak meg velük szemben?


A „sómenet” és következményei
Az 1930-ban elindult polgári ellenállási mozgalom legjellegzetesebb eseménye a brit sómonopólium megtörésére szervezett akció, az úgynevezett „sómenet”. Gandhi és milliónyi híve a tengerparton saját sólepárlókat épített, hogy ezzel csökkentsék a sóeladás monopóliumából addig nagy hasznot szerző gyarmatosítók bevételeit. A&nbsp;mozgalom nagymértékben megbénította a közigazgatást, és jelentős bevételkiesést okozott. Gandhit ezért ismét letartóztatták, egy évvel később azonban szabadon engedték, és bevonták az új indiai alkotmányról folyó londoni tárgyalásokba. Az új alkotmányt 1937-ben vezették be. Ez a korábbinál nagyobb ön­állóságot adott Indiának, lehetővé téve az ország nagy részén a választásokat és Gandhi pártjának, az Indiai Kongresszus Pártnak a választási győzelmét.

Gandhi (középen) a „sómenet” élén


Hogyan tudta maga mögé állítani Gandhi az indiai tömegeket?

A jelenkori India ellentmondásai
A&nbsp;jelenkori India ellentmondásai
A&nbsp;brit gyarmati uralom 1947-ben ért véget Indiában. A&nbsp;hinduk kikiáltották az Indiai Köztársaságot, de a muszlimok lakta területekből önálló országként megalakult Pakisztán. (A&nbsp;mai Banglades állam elnevezése egy ideig Kelet-Pakisztán volt.) A&nbsp;függetlenség elnyerése után az Indiában élő hinduk és muszlimok közötti ellentétek véres vallási összecsapásokhoz vezettek, amelynek során közel egymillió ember vesztette életét. Gandhi a két vallás békés egymás mellett élését hangsúlyozta, de emiatt 1948-ban egy fanatikus ­hindu merénylő meggyilkolta.
A&nbsp;vallási harcok és a határváltozások következtében 17&nbsp;millió ember kényszerült lakhelye elhagyására. A&nbsp;vallási és területi viták (Kasmír tartomány) miatt az India és Pakisztán közötti viszony azóta is nagyon feszült. (A&nbsp;két ország három háborút is megvívott 1947 óta.) E konfliktus ­veszélyességét növeli, hogy az ezredforduló óta mindkét ország atomfegyverrel is rendelkezik.



Mik a főbb okai az India és Pakisztán közötti ellentéteknek?

India az ENSZ előrejelzése szerint 2023 tavaszától a világ legnépesebb országa lett, ezzel Kínát is megelőzte. Az ország a demográfiai robbanás üteme alapján ezt a pozíciót még évtizedekig tartani fogja. A társadalmi viszonyokban a kasztrendszer hagyományai – főleg a vidéki területeken – még tovább élnek, annak ellenére, hogy az 1950-es alkotmány jogi egyenlőséget hozott létre. 6. India szövetségi köztársaság, és az etnikai sokszínűséget mutatja, hogy az alkotmány 22 hivatalos regionális nyelvet említ, és emellett két tucat olyan nyelv van, amelyet több mint egymillióan beszélnek. Az ország hivatalos nyelve a hindi és az angol. India gazdasági erejét tekintve ma már a világ élvonalához tartozik, elsősorban a pénzügyi és üzleti szolgáltatásai miatt, illetve feldolgozóiparának (például autóipar, elektronika, távközlési berendezések) köszönhetően. Az ország ennek ellenére súlyos problémákkal küszködik. Nagyarányú a szegénység, az írástudatlanság, és egyes területeit gyakran éhínség sújtja. A&nbsp;népesség közel kétharmada mezőgazdaságból él meg, és többségük a modern korunkhoz képest elmaradott eszközökkel és technikával termel.



Milyen ellentmondások jellemzik napjainkban Indiát?

A kasztrendszer napjainkban

„[…] India alkotmánya 1950-ben eltörölte a kasztrendszeren alapuló hátrányos megkülönböztetést, de nem a kasztrendszert magát, és ez nem csupán árnyalatnyi különbség. Bevezették […] a pozitív meg­különböztetés intézményét. Az 1950-es évektől a kormányzati és oktatási állások 22,5 százalékát fenntartották az alsó kasztbeliek számára. Az 1990-es évekre ez az arány 49,5 nőtt. […] A pozitív megkülönböztetés rendszere ugyanakkor éles kritikák tárgya […] az indiai társadalomban, azonban az ilyen privilégiumok elleni küzdelem vagy morgolódás valójában tápot ad a kasztrendszer fenntartásához is.”

(Lajtai László: A kasztrendszerről: mechanizmusok és hiedelmek, In: Tabula, 2006/9)

Milyen eszközökkel törekednek a kasztrendszer egyenlőtlenségének felszámolására?


88796683718
Összefoglaló kérdések és feladatok

Mik a közös vonásai a hinduizmusnak és a buddhizmusnak?
Mi jellemzi India társadalmi berendezkedését?
Milyen következményekkel járt az indiai brit uralom?
Miért tudott sikeressé válni Gandhi mozgalma?
Hogyan vált függetlenné India, és milyen tartós ellentét alakult ki a folyamat során?
Milyen főbb jellemzői vannak Indiá­nak napjainkban?

Kislexikon
kaszt:&nbsp;Az árja hódítók a társadalmat négy varnára osztották. A&nbsp;varna kifejezés bőrszínt jelent. A&nbsp;portugálok ezt a besorolást kasztként értelmezték. A&nbsp;portugál „casta” szó nemzetséget, fajt jelent.
