Ráhangoló
1620 őszén a Mayflower 102 utasa megérkezett az Újvilágba. Nem ők voltak az első angol telepesek, de a hajó fedélzetén megkötött szerződésüket sokan a független amerikai államiság első dokumentumának tekintik. Az első zord télen a telepesek fele meghalt, de a túlélők szívós munkával és a helyi őslakosok segítségével kezdték el kialakítani a maguk világát. Napjaink egyik meghatározó szuperhatalmának a történelme tehát innen indult, és már csak emiatt is igen érdekes, hogy milyen folyamatok vezettek idáig.


Mikor fedezte fel Kolumbusz Amerikát?
Mely hatalmak vettek részt a nagy földrajzi felfedezésekben?
Milyen főbb jellemzői vannak az amerikai politikai rendszernek? (Segít a tankönyv 10. tematikus egysége.)

Az Amerikai Egyesült Államok létrejötte
Az Amerikai Egyesült Államok létrejötte
Az első angol telepesek a 17. században érkeztek Észak-Amerikába. 1. Számuk gyorsan növekedett, a 18. század közepére az Atlanti-óceán partján már tizenhárom brit gyarmat jött létre. A&nbsp;gyarmatok élén a Londonból irányított kormányzók álltak. A&nbsp;területek megszerzéséért és megtartásáért gyakran kemény harcot kellett vívniuk nemcsak az indiánokkal, hanem a kanadai területeket birtokló francia haderővel is. Az amerikai gyarmatokon állomásozó brit katonaság ellátását és elszállásolását az ott élő telepeseknek kellett biztosítaniuk. Ezt egyre súlyosabb tehernek érezték, különösen azután, hogy a franciák legyőzésével a gyarmatokat fenyegető közvetlen veszély elhárult. 2.



Miért volt kezdetben szükségük a gyarmatoknak az anyaország támogatására?

A&nbsp;gyarmatoknak nem voltak képviselőik a brit parlamentben, így ott az érdekeiket sem tudták megvédeni. A&nbsp;telepesek ezt sérelmezték, és emiatt megtagadták a londoni kormányzat által rájuk kivetett adók befizetését. Ha nincs képviselet, adózás sincs, érveltek. A&nbsp;gyarmatokon állomásozó brit csapatok is ellenérzést keltettek a helyiekben. Úgy érezték, hogy a katonák már nem a védelmükre, hanem a szabadságuk korlátozására vannak ott.
A&nbsp;brit parlament érzékelte a növekvő feszültséget, ezért a kivetett adók egy részét elengedte. A&nbsp;teára kivetett vámot azonban érvényben hagyták. Tiltakozásul Boston [ejtsd: boszton] feldühödött kereskedői indiánnak öltözve a tengerbe szórták három brit hajó tearakományát. 3. Ez volt a híres bostoni teadélután, amely jelezte, hogy sokan már készek a radikális lépésekre. Rövidesen kirobbant a függetlenségi háború (1775–1783), amelynek sikeres befejezése lehetőséget teremtett az egykori gyarmati államoknak az önálló állami lét kialakítására.

A bostoni teadélután. 1773. december közepén indiánnak öltözött telepesek a kikötő vizébe szórták az angol tearakománytMiért öltöztek indiánnak a telepesek?



Milyen jogokat követeltek kezdetben az amerikai gyarmatokon élő telepesek?
Hogyan módosult ez a későbbiekben? Miért?


16565627110

A&nbsp;függetlenségi háború


Egyesülés vagy halál Mit jelképeznek a kígyó darabjai? Hogyan nyerhetik meg a háborút a gyarmatok a plakát rajzolója szerint? Nézz utána, melyik későbbi elnök készítette a plakátot!

1774-ben a gyarmati államok képviselői egy kontinentális kongresszuson egyeztettek arról, hogy összehangolják a politikai lépéseiket. Bár még sokan bíztak a brit koronával való kiegyezésben, London már a fegyveres beavatkozásra készült. Az 1775-ben kitört függetlenségi háborúban az amerikai haderő elszántabb volt, hiszen a katonák hazájukért, otthonaikért és a saját céljaikért harcoltak.
A&nbsp;túlontúl magabiztos brit hadvezérek sok hibát követtek el. Az idő és a hatalmas távolság is az amerikaiak oldalán állt. A&nbsp;britek utánpótlása nehezen volt megoldható, hiszen egy-egy szállítmány két-három hónap alatt jutott csak el a csapatokhoz. A&nbsp;folyamatos harcok kimerítették a több ezer kilométerre fekvő anyaországot is. Idővel a „lázadó” amerikai gyarmatok oldalára állt Franciaország. Bár a francia király nem értett egyet az amerikai felkelők által vallott elvekkel, de Nagy-Britannia meggyengítésére törekedett, ezért támogatta a függetlenségi törekvéseket. A&nbsp;francia flotta fellépése szintén akadályozta az utánpótlást. 1781-ben súlyos vereséget szenvedett a brit haderő, és London 1783-ban elismerte gyarmatai függetlenségét.


Mik voltak az amerikai sereg gyengéi és erősségei?
Sorold fel, milyen okok vezettek a telepesek győzelméhez!




Az Amerikai Egyesült Államokba kivándorlókkal teli angol hajó a 19. századbanMiért volt vonzó továbbra is az „Újvilág”?

A tizenhárom volt brit gyarmat egyesülésével létrejött az Amerikai Egyesült Államok. Az ország a 19. század közepére jelentős nagyságú területekkel gyarapodott, és szinte elérte a mai kiterjedését. (Alaszkát például 1867-ben vásárolták meg Oroszországtól.) A megművelésre váró hatalmas területek vonzották az amerikaiakat és az európai kontinensről érkezőket. Az ország keleti részéből telepesek áradata indult Nyugatra, hogy meghódítsa és termőre fordítsa a vad tájat. Új városok létesültek, és az ország távoli vidé­keit összekötő vasútvonalak épültek. A terjeszkedés során azonban az őslakos indiánokat elűzték földjeikről, és a velük folytatott harcokban jelentős részüket meggyilkolták.

&nbsp;

A&nbsp;terjeszkedés során háborút is vívtak Mexikóval. Nézz utána, mely tagállamokat csatolták el a közép-amerikai országtól!


Az Amerikai Egyesült Államok az 1860-as évekbenHol alakultak ki iparvidékek? Mi segíthette ezt elő?


A Mayflower-egyezményből, 1620. november 11.

„Mi, alulírottak […] a keresztény hit előmozdítására, királyunk és hazánk becsületére megtettük ezen utazást, hogy elplántáljuk az első gyarmatot Virginia északi részein […] egyezségre léptünk, összefogva erőinket egy polgári politikai testületben […] igazságos és egyenlő törvényeket […] és hivatalokat léptetünk életbe […].”


Milyen jellegű együttműködésben állapodtak meg?


Egy angol tudósító a franciák Kanadából való kiűzése utáni helyzetről, 1760

„Ha gyarmataink népét nem tartják sakkban Kanadából, akkor szinte korlátlanul fognak terjeszkedni a kontinens belseje felé […]. S annak eldöntését, hogy milyen következményei lesznek, ha egy nagyszámú, szívós, független nép, melynek országa erős, alig vagy egyáltalán nem áll kapcsolatban Angliával, önökre bízom.”


Hogyan jellemezte az amerikai gyarmatok népét? Miért tartotta valószínűnek, hogy az ott élők el akarnak majd szakadni Angliától?


A Szabadság Fiainak össze­fogása a tearendelet ellen, 1773

„Egy szabad nép szabadságának és biztonságának elengedhetetlen feltétele az, hogy nem vetnek ki rájuk adót a maguk vagy a képviselőik beleegyezése nélkül. Mert ­»Miféle tulajdon az, amit másnak joga van elvennie, amikor csak tetszik?« Az előző elv az angolok megkérdőjelezhetetlen joga, amelynek biztosítására milliókat költöttek, és ezrek életét áldozták. […]
1. Határozat: Aki segítséget nyújt, felbujtóként vagy bármilyen módon közreműködik abban, hogy erre a gyarmatra bárhonnan tea érkezzék, amíg az a brit parlament határozata s céljából vámkötelezettség alá esik, az az amerikai szabadságjogok ellenségének minősül.”


Miért tekintették önkényesnek a brit parlament döntéseit?
Milyen következményekkel járt mindez?


Az indiánok helyzete


Indián család

A&nbsp;19. század folyamán a döntően vadászatból és vándorló állattartásból élő in­diánokat az amerikai telepesek egyre szűkebb területekre szorították vissza. Lőfegyvereikkel néhány évtized alatt leigázták őket, és az életben maradt indiánokat az amerikai hadsereg lakóhelyüktől távoli, rossz minőségű földekre költöztette. Az indiánok számára kijelölt, zárt területek (rezervátumok) mérete fokozatosan csökkent az Amerikai Egyesült Államok benépesülése miatt.
A&nbsp;mezőgazdasági művelés terjedése az itt élő bölényekre is végzetes hatással volt. A&nbsp;telepesek először az indiánok fő élelemforrásául szolgáló állatok legelő­területét csökkentették le, később pedig tömegesen vadászták őket, sokszor szándékosan megtizedelve a csordákat. A&nbsp;korábban harmincmilliós bölényállomány a vadászat következtében szinte teljesen kipusztult. Ezzel a még önálló indián törzsek megélhetésének utolsó lehetőségét is felszámolták. A&nbsp;19. század végére az őslakos népcsoport döntő része már rezervátumban élt.

Meséld el egy indián fiúként vagy lányként, mi történt a törzsetekkel!


Az amerikai polgárháború okai és eredményei
Az amerikai polgárháború okai és eredményei
A&nbsp;hatalmas ország eltérő természeti adottságokkal rendelkező területeket foglalt magába. A&nbsp;déli országrészek időjárása és talajviszonyai a mezőgazdasági termelésnek kedveztek. Leggyakrabban gyapotot, dohányt és kukoricát termesztettek, ami sok munkaerőt kívánt. A&nbsp;nagy kiterjedésű ültetvényeket rabszolgákkal műveltették meg, akik embertelen körülmények között, fogságban élték az életüket. 4. A&nbsp;déli területek ültetvényesei az olcsón megtermelt nyers árut Európában magas áron tudták eladni. Különösen nagy bevételük származott a gyapot értékesítéséből, amely a textilruhák alapanyaga volt. Az északi területeket viszont a kis méretű családi gazdaságok jellemezték, ahol a hiányzó munkaerőt mezőgazdasági gépekkel pótolták. Az itt található ásványkincseknek és a különféle technikai találmányoknak köszönhetően rohamos fejlődésnek indult a gépipar. A&nbsp;bányák és gyárak közelében egymás után jöttek létre az ipari nagyvárosok.

Gyapotszedő rabszolgák egy déli nagybirtokonNézz utána a lexikonban vagy az inter­neten, hogy mi a pamut, és mire használják!

A&nbsp;két országrész gazdasági érdekei ellentétesek voltak. Az északiak az ipari termékeiket vámokkal kívánták megvédeni az európai áruval szemben. A&nbsp;déliek viszont ellenezték a védővámokat, mert jelentős hasznuk származott az Európával való szabadkereskedelemből.

Készíts táblázatot az északi és déli államok közötti különbségekről (például gazdasági tevékenység, munkaerő, külkereskedelem szempontjából)!

Az északi államok elutasították a rabszolgaságot, a déliek viszont ragaszkodtak a rabszolgák munkájához, mert ez jelentette gazdaságuk alapját. Kiélesedett a vita az újonnan benépesült területek ügyében. Nem tudták ugyanis eldönteni, hogy az új tagállamokban megengedjék-e a rabszolgaságot. A&nbsp;viszony akkor mérgesedett el véglegesen, amikor az elnökválasztáson az északiak jelöltje, Abraham Lincoln [ejtsd: ébrehem linkoln] győzött, aki határozottan ellenezte a rabszolgaság kiterjesztését az új államokra. Az elnökválasztás után nem sokkal 11 déli állam kilépett az Amerikai Egyesült Államokból, és egy új államszövetséget hozott létre, amelyet azonban az Unió egységét őrző Lincoln elnök nem volt hajlandó elismerni. A&nbsp;politikai szembenállás rövidesen fegyveres összecsapásokhoz vezetett, ezzel 1861-ben kitört a polgárháború. A&nbsp;déliek kezdetben jelentős sikereket értek el, mert tisztjeik alaposabb katonai ismeretekkel rendelkeztek, hadseregüket pedig jobban felszerelték.

Erőviszonyok a polgárháború kezdetén


Mi vezetett a polgárháború kirobbanásához?

Az északi államokat tömörítő Unió azonban gazdaságilag jóval fejlettebb volt, és hadseregében is több katona szolgált. 5. Hajóival sikeresen körülzárta a déli kikötőket, megbénítva ezzel az Európával folytatott kereskedelmet.  Lincoln 1863-ban felszabadította a lázadó államok területén élő rabszolgákat, akik közül sokan beálltak katonának az északi haderőbe. A polgárháború 1865-ben az északiak győzelmével zárult. Lincoln azonban néhány nappal a dé­liek fegyverletétele után egy merényletben életét vesztette. Néhány héttel később egy alkotmánymódosítás kimondta a rabszolgaság eltörlését az ország területén. Az afroamerikai lakosság teljes egyenjogúságát azonban csak mintegy száz évvel később sikerült kivívni, ugyanis társadalmi be­illeszkedésüket a déli államok igyekeztek mindenféle jogi eszközzel megnehezíteni és megakadályozni. A&nbsp;feketék polgárjogi küzdelme csak az 1950-es, 1960-as években ért el látványos eredményeket. (Minderről lásd az olvasmányt.)

Sorold fel az északiak győzelmét elősegítő körülményeket és okokat!  Használd fel az ábra adatait is!

A charlestoni brit konzul leveléből, 1854

„Saját szemünkkel kell látnunk a rabszolga-tulajdonosok borzasztó kegyetlenségét, hogy ezt le lehessen írni. […] Leg­közelebbi szomszédom, egy elsőrangú jogász, aki a déli arisztokráciából származik, beszélte el nekem, hogy korbáccsal verte a négereit, a férfiakat és nőket, midőn azok rosszul viselkedtek. […] Megölni a rabszolgát teljesen ugyanannyit jelent, mint lelőni a kutyát.”


Olvasd el újra a Függetlenségi nyilatkozat első mondatait! Milyen ellentmondásos helyzet volt jellemző a korszakban?


Lincoln magyar katonái
A&nbsp;polgárháborúban több mint száz magyar katona is harcolt, egy-két kivétellel az északiak oldalán, háromnegyedük tiszti rangban. Ők az 1848–1849-es szabadságharc leverése után vándoroltak ki Amerikába. Az egyik legsikeresebb magyar katona Asbóth Sándor volt, aki 1849-ben alezredesként fejezte be a szabadságharcot. Az Amerikai Egyesült Államokba települve mérnökként dolgozott. A&nbsp;polgárháború alatt katonai sikereinek és szervezési képességeinek köszönhetően dandártábornokká léptették elő. Érdekesség, hogy az északiak rejtjelek helyett időnként a magyar nyelvet használták, ha titkos üzeneteket akartak továbbítani. A&nbsp;magyar nyelvű táviratokat ugyanis a déliek nem tudták megfejteni, viszont az északiak oldalán álló magyar tisztek megértették azokat, és angolra fordították a parancsokat.

Asbóth Sándor tisztjei és kedvenc kutyája kíséretébenKutass a könyvtárban vagy az interneten, és keress további adatokat Asbóth Sándor életéről!

Ok és következmény
A technikai fejlődés megkönnyíti az emberek életét, de háború idején tömegek halálát is okozhatja.
Az amerikai polgárháborút a világ első modern háborújának tekintik. A&nbsp;szemben álló felek ugyanis már nemcsak egymás katonáit akarták legyőzni, hanem feldúlták az ellenség városait, tönkretették vasútvonalait, és elvették a lakosság élelmét is. A&nbsp;katonai cél az ellenfél megfélemlítése és teljes megroppantása volt. A&nbsp;háborúskodást páncélozott hajók, gyors lőfegyverek és a vasút segítette, amely révén a csapatokat és a felszerelést nagy távolságokra is viszonylag könnyen el lehetett juttatni. A&nbsp;harcok során több mint hatszázezer ember vesztette életét, és további négyszázezer ember sebesült meg.

Az északi és a déli hadsereg páncélos hadihajó­jának csatája 1862-benFigyeld meg a képet! Milyen technikai újítások tették lehetővé e hajók működését?


Miért tekinthető modern háborúnak az amerikai polgárhá­ború?


88787586356

88787558793
Az Amerikai Egyesült Államok világhatalommá válása
Az Amerikai Egyesült Államok világhatalommá válása
Az Amerikai Egyesült Államok a polgárháború után bámulatos gazdasági fejlődésen ment keresztül. 6. A&nbsp;20. század kezdetére méltó versenytársa lett az európai nagyhatalmaknak, sőt a gazdasági élet néhány területén átvette a vezetést (például a gabonatermelésben, az autóiparban, a távközlésben). Az országra sokan a korlátlan lehetőségek hazájaként tekintettek. A&nbsp;19. század folyamán több tízmil­liónyi bevándorló érkezett a világ számos országából, hogy szerencsét próbáljon az Újvilágban. Sokakat az „aranyláz” csábított, másokat a munkalehetőségek, megint mások pedig találmányaikat, gazdasági terveiket akarták itt megvalósítani. Az ország gazdasági erejét újabb területek megszerzésére használta fel, majd belépett a katonai nagyhatalmak sorába is, amikor Spanyolország legyőzésével kiterjesztette befolyását a Csendes-óceán és a karibi térség egyes szigeteire (például Fülöp-szigetek, illetve Kuba).

Mi segítette elő az ország látványos fejlődését?



Kaliforniai aranyásókFigyeld meg, melyek voltak a legfontosabb eszközeik! Próbáld meg elmagyarázni, hogyan és mire használták ezeket!

A sárga és a fekete arany
Az Amerikai Egyesült Államok nyugati partvidékének gyors benépesüléséhez egy sebesen terjedő hír is hozzájárult: Kalifornia vidékén aranyat találtak. Ennek hallatára százezrek özönlötték el a partvidék kis településeit a 19. század közepén. Az amerikaiak mellett Európából, sőt Kínából is érkeztek ide „aranylázban” égők. Összességében több száz tonna aranyat bányásztak ki erről a vidékről, de meggazdagodni csak keveseknek sikerült, mert az aranyásók többsége hamar elköltötte a nehéz munkával megszerzett pénzét. Az aranyláz még egyszer lecsapott az országra: a század végén Alaszka zord vidékén bukkantak aranyra. Valóban mesés vagyonok forrása lett viszont a földből feltörő kőolaj, amit el is neveztek fekete aranynak. Észak és Dél államainak egyaránt tartós bevételt jelentett ez az ásványkincs, amely iránt hatalmas volt a kereslet a közlekedés látványos fejlődése miatt. A&nbsp;kőolajbányászat az Amerikai Egyesült Államok gyors gazdasági fejlődésének fő hajtóereje lett.

Milyen kőolajszármazékokat ismersz, és ma mire használják ezeket?



Az Amerikai Egyesült Államok 1917-es belépése az első világháborúba végérvényesen az antant javára változtatta meg az erőviszonyokat. Az ország ekkora egyértelműen világhatalom lett, és ettől kezdve pénzügyi-gazdasági ereje is meghatározóvá vált a világgazdaság életében. Az 1920-as években beindította a gazdaság „vérkeringését” Európában: hitellel és beruházásokkal segítette a német gazdaság talpra állítását. Ugyanakkor az 1929–33 között tartó nagy gazdasági világválság jelentős károkat okozott az országnak, és igen magas munkanélküliséggel járt. A válságot Roosevelt elnök intézkedései oldották meg (például állami beavatkozás a gazdaság életébe, kiterjedt közmunkaprogram, jelentős állami beruházások, infrastruktúrafejlesztés). 7. A második világháborúban az Amerikai Egyesült Államok egyszerre harcolt sikeresen a Csendes-óceán térsé­­gé­ben és Európában. 1945-ben a&nbsp;második világháború végére már valódi szuperhatalomként, egyben atomfegyverrel rendel­kező hatalomként, több kontinensre kiterjedő befolyással rendelkezett. A&nbsp;Marshall-segéllyel számos európai ország gazdasági megerősödését elősegítette. A&nbsp;hidegháború év­tizedeiben a Szovjetunióval folytatott fegyverkezési versenyt pénzügyi-gazdasági-technológiai fölényével megnyerte. A&nbsp;Szovjetunió felbomlása után az addig kétpólusú világ egypólusúvá vált, mivel egyedül az Amerikai Egyesült Államok tudott beavatkozni a világ bármely pontján lévő konfliktusokba.


Ismételj! Mikor és miért lépett be az Amerikai Egyesült Államok az első, majd a második világháborúba?
Milyen jelentős hidegháborús konfliktusok voltak?


2001. szeptember 11-én egy iszlamista terroristacsoport összehangolt merényletsorozatot hajtott végre az Amerikai Egyesült Államokban. A&nbsp;New York-i Világkereskedelmi Köz­pont ikertornyaiba és a washingtoni Amerikai Védelmi Mi­nisztérium épületébe gépeltérítők által vezetett ­utasszállító repülőgépek csapódtak be. A&nbsp;merényletben közel 3000 ember vesztette életét. A&nbsp;merényletet az al-Kaida (Hálózat) szervezet hajtotta végre, amely a terrorizmus globálissá tételével már a világ bármely pontján képes volt akciókat szervezni.

A New York-i terrortámadás pillanatai 2001. szeptember 11-én. Miután az utasszállító repülőgépek becsapódtak az ikertornyokba, az építmények nemsokára összeomlottakNézz utána az interneten, milyen nagyobb terrortámadások voltak 2001 óta a világban! Miért vált a 21. század egyik kihívásává a nemzetközi terrorizmus elleni harc?

Az Amerikai Egyesült Államok a merényletsorozatra a terrorizmus elleni háborúval válaszolt. Ennek első akciója Afganisztán megszállása volt, ami húsz évig elhúzódó harcokhoz vezetett. 8. A&nbsp;helyi afgán ellenállás megtörése azonban nem sikerült, és 2021-ben, néhány nappal azután, hogy az utolsó amerikai katonákat is kivonták az országból, a nyugatbarát kormányzat teljes vereséget szenvedett.
Napjainkban a világgazdaság átalakulása és a nagyhatalmi erőviszonyok átrendeződése miatt a világpolitika már inkább a többpólusú világ irányába mozdul el, de hogy ez valójában is így lesz-e, arra csak a következő évtizedek fognak majd választ adni.

Milyen meghatározó esemény történt 2001-ben?

Részlet egy vasutakról szóló, 1882-ben megjelent könyvből

„Az amerikai kultúrában a vasúttal kezdődött el az, ami az európai kultúrában a vasúttal teljesedett ki; a vasút az egyszerű gyalogút és az igavonó állatok előtt jutott el a vad szavannára és az őserdőbe. Európában a vasút összekötötte a közlekedési lehetőségeket, Amerikában megteremtette őket.”


Ünnepség 1869. május 10-én az Amerikai Egyesült Államokat átszelő vasútvonal átadásá­nál. Az utolsó talpfaszöget aranyból készítették.Keresd meg a térképen a vasútvonalat! Milyen jelentősége volt?


Magyarázd el a forrás alapján, miben különbözött a vasút szerepe az európai és az amerikai földrészen!


Segélyprogramok az Amerikai Egyesült Államokban
A hiányzó segélyrendszert kezdetben csak közmunkákkal lehetett pótolni. 1933 tavaszán táborokat szerveztek, amelyekben fiatal munkanélküliek hat hónapon keresztül erdőirtással foglalkoztak. Ebben a rendszerben négymillió munkanélkülit foglalkoztattak nem jövedelmező, átmeneti munkákkal: megyei útjavítással, parkszépítéssel, faültetéssel vagy hóeltakarítással. A nagyszabású közmunkák 1934 tavaszán indultak meg.

Hogyan próbáltak meg segíteni a mun­kanélkülieknek?
Vitassátok meg, minden esetben hasznos volt-e a munkanélküliek munkája!


Afganisztán a szovjet megszállás után
Miután a szovjet haderőt kivonták az ország területéről, a különböző ellenálló fegyveres csoportok egymás ellen fordultak. Afganisztánban évekig tartó polgárháború kezdődött, amelynek végén egy radikális elveket valló kormányzat vette át az irányítást, amely szigorúan ragaszkodott az iszlám vallás gyökereihez való visszatéréshez. Az országban emellett számos terrorszervezet alakított ki bázist, amelyek közül az al-Kaida kiterjedt nemzetközi hálózattal rendelkezett. Az amerikaiak elsősorban ennek a szervezetnek a felszámolására törekedtek, hiszen vezetőjük szervezte meg a szeptember 11-i gépeltérítéseket és egyéb támadásokat.

Nézz utána az interneten, milyen földrajzi körülmények jellemzik Afganisztánt!

Összefoglaló kérdések és feladatok

Miért kívánt elszakadni a 13 brit gyarmat az anyaországtól?
Jellemezd az indiánok és a rabszolgák helyzetét az Amerikai Egyesült Államokban! Milyen hasonlóságok és különbségek figyelhetők meg sorsukban?
Milyen okok vezettek a polgárháború kirobbanásához? Mi lett a harcok kimenetele?
Hogyan jellemeznéd az Amerikai Egyesült Államok gazdasági és politikai helyzetét a polgárháborút követő évtizedekben?
Milyen események és folyamatok során vált az ország szuperhatalommá a 20. században?

Olvasmány 1.
Abraham Lincoln


Lincoln első hivatalos fényképe elnöki esküje utánSorold fel, milyen tulajdonságai tették alkalmassá arra, hogy elnök legyen!

Abraham Lincoln (1809–1865) szülei szegény telepesek voltak. Lincoln már gyerekkorától kezdve fizikai munkát végzett, ezért alig másfél évet járt iskolába egész életében. Ennek ellenére erős tudásvágy hajtotta előre a pályáján. Szinte falta a könyveket, képes volt mérföldeket gyalogolni, hogy kölcsönkérhessen ismerőseitől egy-egy új olvasmányt. Dolgozott favágóként, kitanulta az ácsmesterséget, három évig postamester is volt egy kisvárosban. Sohasem járt külföldön, de rendszeresen tájékozódott az újságokból a világban zajló eseményekről. Nagy hatással volt rá Kossuth Lajos példája is, akinek több beszédét tanulmányozta, amikor a magyar politikus 1851 végén néhány hónapra az Amerikai Egyesült Államokba látogatott.
Kitartó önművelésének köszönhetően ügyvéddé képezte magát, majd országosan ismert politikussá vált. Híres volt szerénységéről és becsületességéről, valamint a rabszolgaságot elutasító álláspontjáról. 1860-ban az ország 16. elnökévé választották. Mai napig ő az Amerikai Egyesült Államok legmagasabb elnöke a maga 192 centiméterével. Jó humorérzékkel rendelkezett, mégis hajlamos volt a búskomorságra. Legendásan béketűrő alkata ellenére az ő elnöksége alatt zajlott le az Egyesült Államok véres polgárháborúja. Az északi erők főparancsnokaként Lincolnnak sokszor kellett gyors és határozott döntéseket hoznia, emberek életéről határoznia. Elnökként átalakította az ország pénzügyi rendszerét, neve azonban egyértelműen a rabszolgák felszabadításával forrt össze.

1864-ben ismét elnökké választották, de az amerikai nép békés munkálkodásában már nem vehetett részt. 1865 tavaszán, a déli fegyverletétel után öt nappal egy színházi előadás alatt a páholyába lépő merénylő halálosan megsebesítette. A déliekkel rokonszenvező orgyilkosnak hamarosan a nyomára bukkantak, és a rendőrség menekülés közben lelőtte a támadót.

Merénylet Lincoln ellen Washingtonban. Ezt a politikai&nbsp; gyilkosságot még további három, elnökök ellen intézett merénylet követte az ország történelmébenNézz utána a könyvtárban vagy az interneten, hogy mely elnökök haltak meg merénylet következtében!

Lincoln holttestét három héten át egy gyászvonat vitte körbe az északi városokban, ahol tömegek búcsúztatták. A jellemét és tetteit értékelő történészek Lincolnt az Amerikai Egyesült Államok legnagyobb elnökei között tartják számon.

Lincoln elnök a szabadságról

„Nyolcvanhét évvel ezelőtt ősatyáink egy új nemzetet teremtettek e földrészen, amely a szabadságban fogant, és azon elképzelés által vezéreltetett, hogy minden ember egyenlőnek teremtetett. Most egy olyan méretű polgárháborúba bocsátkoztunk, amely próbára teszi, meddig tud fennmaradni ez a nemzet, vagy bármely más hasonló módon létrejött és ilyen elveket valló nemzet. […] Határozzuk el ünnepélyesen, […] hogy országunkban a szabadság Isten kegyelméből újjá fog születni, s hogy a nép kormánya a nép által és a nép érdekében kormányozva ne tűnhessen el a Föld színéről.”


Milyen korábbi eseményre utal vissza Lincoln az idézet első mondatában?
Milyen politikai elvet foglal magába az idézet utolsó mondata?



16081726089
Olvasmány 2.
Az afroamerikaiak polgárjogi mozgalma az Amerikai Egyesült Államokban
Az amerikai alkotmány elvben egyenlő jogokat biztosított minden embernek, a valóság azonban az 1950-es években még egészen más volt. A déli államokban a gyakorlatban faji elkülönítés érvényesült. A buszokon külön ülőhelyeket tartottak fenn a fehéreknek és az afroamerikaiaknak.

Az elkülönítés a mindennapokban – külön ivóvíz fehéreknek és feketéknek, Észak-Karolina, 1950.&nbsp; Fotó: Elliott Erwitt

1955 decemberében Montgomeryben, Alabama államban Rosa Parks (róza parksz), egy afroamerikai varrónő nem volt hajlandó átadni az ülőhelyét a buszon egy fehér utasnak. Rosa Parksot letartóztatták és megbírságolták. Néhány napon belül a környékbeli feketék által látogatott templomokban bojkottot hirdettek. Montgomery afroamerikai polgárai elhatározták, hogy nem szállnak autóbuszra. A fekete közösség tagjai, ha tehették, gépkocsival szállították egymást, mások taxival közlekedtek, vagy akár hosszabb távon is a gyaloglást választották. A bojkott több mint egy évig tartott, és a közlekedési társaság jelentős veszteségeket szenvedett. Afaji elkülönítésről szóló törvényt végül eltörölték.
A polgárjogi mozgalom vezetője Martin Luther King afroamerikai lelkész lett. King jómódú családból származott. A lelkész neve eredetileg Michael King volt, de tiszteletből édesapjával együtt Luther Márton nevét viselték. Az ifjú Martin Luther King kitűnő szónoki képességekkel rendelkezett. A faji megkülönböztetés megszüntetése Montgomery tömegközlekedésében, majd további amerikai városokban az afroamerikai lelkész első nagy győzelme volt. A polgárjogi mozgalom résztvevői a feketék számára tiltott éttermek, parkok elfoglalásával, rendszeres felvonulásokkal tiltakoztak a fajgyűlölet ellen. 1963-ban a washingtoni Lincoln-emlékműnél King 250&nbsp;ezer fős hallgatóság előtt tartott beszédet, amelyben a faji megkülönböztetés felszámolására szólította fel az Amerikai Egyesült Államok törvényhozóit.

Martin Luther King Miért vált sürgetővé az ún. faji kérdés megoldása az Amerikai Egyesült Államokban?

A mozgalom hatására az amerikai kormány 1964-ben törvényt hozott, amely végleg megszüntette a faji megkülönböztetést. Martin Luther King ebben az évben Nobel-békedíjat kapott. A polgárjogi vezető újabb tiltakozó akciókra készült, amikor Memphisben (memfisz), 1968. április 4-én több pisztolylövéssel halálosan megsebesítették. A politikai merénylet az egész országot felkavarta. Martin Luther King temetésén tízezrek vettek részt.

Vitassátok meg, mi kellett ahhoz, hogy az afroamerikaiak elérjék a céljaikat!
„Van egy álmom” – mondta washingtoni beszédében Martin Luther King. Keresd meg az interneten a teljes beszédet! Miért éppen Lincoln szobra előtt gyűltek össze az aktivisták?

Kislexikon
polgárháború:&nbsp;Az azonos nemzethez tartozók között vívott fegyveres harc a politikai hatalomért.
