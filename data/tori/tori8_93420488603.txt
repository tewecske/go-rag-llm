Ráhangoló
Az 1990. évi őszi önkormányzati választásokkal lezárult az a kétéves folyamat, amelynek nyomán az egypárti diktatúrát többpárti demokrácia váltotta fel. A rendszerváltoztatás a széles tömegek csendes támogatásával történt, annak reményében, hogy hazánkban végre a nyugat-európaihoz hasonló fejlődés kezdődik, és az életszínvonal emelkedni fog. A gazdaság átalakulása azonban a vártnál több zökkenővel és nagyobb áldozatokkal járt az emberek számára.


Miért vált elkerülhetetlenné a szocialista rendszer lebontása?
Mi mindennek volt köszönhető Nyu­gat-Európa gazdasági fejlődése?
Mi volt az oka a magyar gazdaság válságának az 1980-as években?


Részletek Antall József első miniszterelnöki beszédéből, 1990. május 22.

„Első alapelvként kimondjuk, hogy ez a kormány a szabadság kormánya kíván lenni. Törvényhozási és kormányzati munkájában egyaránt arra fog törekedni, hogy minden magyar állampolgár ugyanazokkal a jogokkal és kötelezettségekkel rendelkezzék a törvény előtt. […]
Második alapelvként leszögezhetjük, hogy az új kormány a nép kormánya kíván lenni. Negyvenhárom év óta első ízben a magyar nép által szabadon választott parlament iktat most be egy kormányt. […]
Harmadik alapelvünk szellemében ez a kormány a gazdasági fordulat kormánya kíván lenni. […] Célunk a szociális piacgazdaság megvalósítása, vagyis olyan gazdaságé, amelyben a piac nyitottságát szociális szempontok, a gondoskodó társadalom elvárásai egészítik ki.
Végül, negyedik alapelvként, az új kormány európai kormány lesz. A demokrácia, a pluralizmus, a nyitottság hagyományát valljuk. Az elmúlt 40 év törést jelentett nemzetünk történelmében. Most vissza akarunk térni az európai örökséghez […].”


Milyen bel- és külpolitikai, valamint gazdasági feladatokat vázolt fel a kormányprogram?
Mit tartott a jogállam lényegének?

A demokrácia és a piacgazdaság kiépítése
A demokrácia és a piacgazdaság kiépítése
Az Antall József által vezetett kormánykoalíció működésbe hozta a demokratikus berendezkedés intézményrendszerét. 1. Ismét érvényesült a hatalommegosztás elve: a törvényhozó, a végrehajtó és a bírói hatalom különválasztása. Ez biztosította a hatalomgyakorlás törvényességét – vagyis hogy az állam ne élhessen vissza hatalmával – és az állampolgári jogok védelmét.

Miért fontos a hatalommegosztás?

A legfőbb hatalmi szerv a demokratikusan megválasztott országgyűlés lett, amelybe több mint negyven év után ismét szabadon működő pártok küldhették el a választói döntésnek megfelelően képviselőiket. Az országgyűlés hozza a törvényeket (törvényhozó hatalom), és ellenőrzi a törvényeket végrehajtó kormány (a végrehajtó hatalom) tevékenységét. A legtöbb parlamenti képviselővel rendelkező párt vagy koalíció alakíthat kormányt, amelynek élén a ­miniszterelnök áll, tagjai a különböző szakterületeket irányító miniszterek. A miniszterelnök, azaz a kormányfő személyét legtöbbször a választásokon győztes párt jelöli. Azok a pártok, amelyek nem támogatják a kormány politikáját, és ezért gyakran bírálják, az ellenzékhez tartoznak. A&nbsp;demokratikus államberendezkedésben a parlamenti viták, véleménykülönbségek teljesen természetes velejárói a közéletnek.


Mi az országgyűlés feladata?
Hogyan jön létre a kormány?


Az államfő, a köztársasági elnök Magyarország legfőbb közjogi méltósága, személyét az országgyűlés választja. Kifejezi a nemzet egységét, és őrködik az államszervezet demokratikus működése felett. Megbízatása öt évre szól.

Köztársasági elnökök 1990-től napjainkig


Mi a különbség a kormányfő és az államfő között?

A tervgazdaságról a piacgazdaságra való áttérés fontos feltétele volt az állami tulajdon magánkézbe adása, a privatizáció. Ez a gazdaság hatékony működtetéséhez szükséges tőke biztosításához kellett. A privatizációval az állam jelentős bevételekhez jutott.
A rendszerváltoztatás után a privatizációt már a szabadon választott parlament szabályozta. Különösen a veszteséges vállalatokat igyekeztek magánkézbe adni. A privatizálandó vállalatok ügyeit egy e célra létrehozott állami vállalat intézte. 1990 után a külföldi vállalatok is elkezdték megvásárolni a magyar állami tulajdonban lévő cégeket. 2. Sajnos számos esetben a külföldi befektető nem termelni akart, hanem a megvásárolt vállalat piacát akarta a maga áruinak megszerezni. Előfordult, hogy az új tulajdonosok a vállalatot bezárták, gépeit, berendezéseit eladták.


Miért volt szükség a privatizációra?
Milyen pozitív és negatív következményei lehettek a privatizá­ciónak?

A többpártrendszer működése
A többpártrendszer működése
Az első szabadon választott országgyűlés pártjai különböző politikai irányokhoz tartoztak. A legtöbb mandátummal az MDF (Magyar Demokrata Fórum) rendelkezett, és a politikai jobboldalhoz sorolta magát. Koalíciós társai, a KDNP (Kereszténydemokrata Néppárt) és az FKGP (Független Kisgazda-, Földmunkás- és Polgári Párt) újjáalakult történelmi pártok voltak, amelyek elődjeik jobboldali, nemzeti és keresztény politikai irányvonalát követték. Az SZDSZ liberális pártként határozta meg magát, és főleg a nagyvárosi lakosságban toborzott híveket, míg a Fidesz leginkább a fiata­lokat próbálta megszólítani. A két utóbbi pártot erős kommunistaellenesség és a demokratikus szabadságjogokért valló kiállás jellemezte. A reform­kommu­nis­ták által létrehozott MSZP (Magyar Szocialista Párt) jutott be egyedüli baloldali pártként 1990-ben az országgyűlésbe.

Ismételj! Honnan ered a politikai jobb- és baloldal fogalma?

Antall József is tudta, hogy ha kormánya végrehajtja azokat a gazdasági intézkedéseket, amelyek a piacgazdaság kialakításához szükségesek, az komoly népszerűségvesztéssel fog járni. 3. Nem volt elég ideje megbirkózni az öröklött gazdasági nehézségekkel. Sőt, ellenzéke azt a látszatot tudta kelteni, hogy ezek fő okozója a kormány politikája. Az SZDSZ erőteljes lejárató kampányt folytatott vele szemben, amelyben számos igaztalan vádat is megfogalmazott (például egyeduralomra törekvés, antiszemita megnyilvánulások). Eközben a lakosság életkörülményei is romlottak, ­sokan csalódtak az új rendszerben. Antall József 1993 decembe­rében meghalt; utóda, Boross Péter sem tudta megváltoztatni a közhangulatot.

Milyen problémákat kellett megoldania az Antall-kormánynak?

Az 1994-es választásokon az egykori állampártból kivált Magyar Szocialista Párt (MSZP) kapta a legtöbb szavazatot. Sokan úgy vélték, hogy a „gulyáskommunizmus” év­tizedei iránti nosztalgia hozott sok szavazatot a pártnak. A&nbsp;Horn Gyula vezette szocialisták a választási győzelmet követően koalíciót kötöttek az SZDSZ-szel. A liberális párt antikommunista érzelmű szavazóinak nagy része a következő választáson nyilvánította ki véleményét erről a döntésről. Horn Gyula személye, az 1956-os pufajkás karhatalmista tevékenysége miatt, sokak számára elfogadhatatlan volt. Az 1990-es évek második felétől a Fidesz a népnemzeti irányzathoz csatlakozott, és a jobboldalon találta meg a ­helyét.

Nézz utána, mekkora mandátumtöbbsége volt az MSZP–SZDSZ-kormánynak!

A balliberális összetételű kormány a súlyos pénzügyi problémákat (például költségvetési hiány, magas államadósság) a megszorításokat tartalmazó Bokros-csomaggal 4. pró­bálta kezelni. Ez az életszínvonal további romlását okozta. Bár a választási ciklus végére a gazdaság fejlődni kezdett, ez még nem volt érezhető a mindennapokban. Így a csalódott tömegek a következő választáson ismét a kormányváltás mellett döntöttek. Meghatározó volt, hogy az SZDSZ elveszítette szavazóinak mintegy kétharmadát, így bár az MSZP kapta a legtöbb listás szavazatot, a mandátumeredmények a jobboldal pártjainak kedveztek.

Nézz utána, mi a különbség a listás eredmény és a mandátum­eredmény között!

1998-ban a Fidesz és a vele összefogó jobboldali pártok (FKGP, MDF) kerültek hatalomra. Orbán Viktor koalíciós kormánya a Fidesz választási programjában meghirdetett „polgári Magyarországot” igyekezett megteremteni. A meghirdetett politikai program fontosnak tartotta a nemzeti hagyományokat, a határon túli magyarok helyzetének a javítását és azt, hogy az emberek támogatások helyett a saját munkájuk révén gyarapodhassanak, és áldozzanak közösségi célokra is. A 21. századba lépve mind a jobboldal, mind a balliberális oldal közel azonos szavazótáborral rendelkezett, és néha az volt a kérdés, ki tud jobban mozgósítani. 2002-ben a Medgyessy Péter vezette MSZP a „jóléti rendszerváltás” 5. &nbsp;ígéretével vissza tudott kerülni a hatalomba, újra koalícióra lépve az SZDSZ-szel. A&nbsp;balliberális párt 2004-ben megvonta a bizalmat a miniszterelnöktől, és az MSZP sem támogatta tovább Medgyessyt. Az új kormányfő Gyurcsány Ferenc lett, aki 2006-ban újra győzelemre vitte a bal­liberális koalíciót a választáson. Néhány hónappal később súlyos belpoliti­kai válság jött létre, amikor nyilvánosságra került Gyurcsány Ferenc őszödi beszéde, amelyben cinikusan feltárta az ország valós gazdasági helyzetét és előző kormányának tehetetlenségét.  A kormány egészen 2010-ig irányította az országot (2009-től Bajnai Gordon miniszter­elnök vezetésével), amikor ismét az Orbán Viktor vezette Fidesz–KDNP pártszövetség aratott választási győzelmet. Ekkor a Fidesz–KDNP pártszövetség a választásokon abszolút többséget szerzett, és ezzel a parlamenti mandátumok több mint kétharmadát nyerte el. Az új kormány Orbán Viktor vezetésével alakult meg. Az önmagát jobboldali, nemzeti-keresztényként meghatározó pártszövetség a következő három parlamenti választást (2014, 2018, 2022) is megnyerte, mindhárom alkalommal ugyanúgy kétharma­dos parlamenti többséget szerezve.

A választások eredményei 1990 és 2010 között a győztes pártok listás eredményeinek szempontjából. (Az ábra nem mutatja az összes párt választási eredményeit.) Kövesd nyomon a hatalmi „mérleg hinta” változásait a szöveg és az ábra segítségével! A hat választás során a győztes párt mindegyik alkalommal koalícióra lépett más párttal (pártokkal). Kutass a világhálón, mekkora többséggel rendelkeztek az egyes koalíciók!


Magyar miniszterelnökök 1990 ótaÁllítsátok össze csoportmunkában, az internet segítségével az eddigi szabadon választott miniszterelnökeink rövid életrajzát, különös tekintettel a politikai pályafutásukra!



Hogyan változott a politikai „libikóka” 1990–2010 között? Mikor nem győzött az ellenzék?
Miben különböztek a 2010 utáni választási eredmények a korábbiaktól?


A magyar kormányok és a privatizáció
Antall József jobboldali kormánya a privatizáció során igyekezett a magyar vállalkozókat előnyben részesíteni. Kedvezményes hiteleket is biztosított számukra. Mivel kevés magyar rendelkezett a szükséges mennyiségű tőkével, és a szabályok is bonyolultak voltak, az állami vállalatok eladása lassú volt.
1994-től Horn Gyula balliberális kormánya felgyorsította a privatizációt. Egyszerűsítették a szabályokat, és igyekezték bevonni a külföldi tőkét. A különbséget mutatja, hogy míg az Antall-kormány a privatizációból 310 milliárd forint bevételhez jutott, addig a Horn-kormány kb. 1100 milliárd forinthoz.

Melyik kormány törekedett elsősorban a hazai tőke bevonására? Miért nem volt ez teljes mértékben működőképes?


Antall József miniszterelnök beszédeiből

„Az állampárt éppen azért adta át a hatalmat, mert krízishelyzetbe, csődbe került az ország. Ezért az új kormány az első időszakban csak veszíthet.”
„Tudom jól, hogy mi kamikazekormány vagyunk.”
„A magyar alkotmány és a magyar közjog a miniszterelnöknek olyan politikai szerepet szán, amiből következően a kormány felelőssége mindent magába foglal, ami az embereknek kellemetlen lehet.”


Mivel volt tisztában Antall József?
Mire utalt ez a kifejezés: „kamikazekormány”?


A Bokros-csomag
A Horn-kormány pénzügyminiszterének, Bokros Lajosnak a nevével fémjelzett „gazdasági kiigazítás” nagy vitákat kavart 1995-ben – és azóta is. Ez a program a magyar állam súlyos pénzügyi és gazdasági helyzetét az állami kiadások jelentős csökkentésével és a bevételek növelésével akarta kezelni. Leértékelték a forintot, és emelték a vámokat. A lakosság életszínvonalát kedvezőtlenül érintő, ún. megszorító intézkedéseket hoztak. Korlátozták a bérek növekedését, megszüntették a felsőfokú oktatás és a fogászati kezelés ingyenességét, több társadalmi csoporttól megvonták a szociális támogatásokat, emelték a gyógyszerárakat és a nyugdíjkorhatárt. Az előző kormányzati időszakban is magas infláció újra „felpörgött”.

Nézz utána, mit jelent a forint leértékelése! Kérdezd meg szüleidet, nagyszüleidet, hogyan emlékeznek vissza a Bokros-csomagra!


A „jóléti rendszerváltás”
A program abból indult ki, hogy több mint tíz évvel a rendszerváltoztatás után a&nbsp;lakosság nagy részének részesülnie kell a változások előnyeiből. Ígéretei között szerepelt az állami és önkormányzati alkalmazottak jelentős béremelése (ide tartoztak a pedagógusok is), a munkabéreket terhelő adó csökkentése, a nyugdíjemelés, az egyetemi ösztöndíjak és a családtámogatások emelése. Hatalomra kerülve a Medgyessy-kormány megvalósította ígéreteit. Ezt a jelentős kiadást azonban nem lehetett fedezni az állami bevételekből, ezért a kormány külföldi hiteleket vett fel. Így ismét megkezdődött az ország eladósodása, és néhány évvel később a juttatások reálértéke is elveszett.

Miért volt ellentmondásos a program megvalósítása?

Ok és következmény
2006 őszén súlyos belpolitikai válság bontakozott ki. Szeptember közepén nyilvánosságra került a tavaszi választáson győztes kormányfőnek, Gyurcsány Ferencnek az úgynevezett őszödi beszéde. Ezt még a májusi balatonőszödi zárt MSZP-frakcióülésen vették fel, azaz nem a közvélemény tájékoztatására szánták. A frissen megválasztott frakciótagok előtt tartott beszédben Gyurcsány szokatlanul éles kritikával illette kormányának elmúlt másfél éves tevékenységét, és arra ösztönözte párttársait, hogy merjenek belevágni a rendszerváltoztatás óta halogatott reformokba (egészségügy átalakítása, oktatási reform).

„Európában ilyen böszmeséget még ország nem csinált, mint amit mi csináltunk. Meg lehet magyarázni. Nyilvánvalóan végighazudtuk az utolsó másfél-két évet. Teljesen világos volt, hogy amit mondunk, az nem igaz. Annyival vagyunk túl az ország lehetőségein, hogy mi azt nem tudtuk korábban elképzelni, hogy ezt a Magyar Szocialista Párt és a liberálisok közös kormányzása valaha is megteszi. És közben egyébként nem csináltunk semmit négy évig. Semmit. Nem tudtok mondani olyan jelentős kormányzati intézkedést, amire büszkék lehetünk, azon túl, hogy a szarból visszahoztuk a kormányzást a végére. Semmit. […] Persze, hogy bonyolult az egészségügynek a dolga. De hát amelyikünk bemegy egy egészségügyi intézménybe, tudja, hogy hazugságok sokaságára épül. Persze, hogy az oktatásban borzasztón nehéz bármihez hozzányúlni. De igen, azt látjuk, hogy nem egyenlően osztja a tudást széjjel. […] Szóval azt tudom nektek mondani, hogy álljunk meg, csináljuk meg. Sok igazságotok van a figyelmeztetésben, a féltésben, a részletek ügyében. Csak azt tudom mondani, hogy nem fogok játszani semmilyen játszmát sem így, sem így. Tesszük a dolgunkat. Amíg nagy tempóval lehet menni előre, addig megyünk.”

(Részlet Gyurcsány Ferenc őszödi beszédéből, 2006)
A kiszivárgott beszéd után tüntetések kezdődtek, ennek során radikális tüntetők törtek be a budapesti MTV-székház épületébe. A heves összecsapás során számos rendőr sérült meg. A folytatódó utcai demonstrációk csúcspontja 2006. október 23-a volt, ekkor a készenléti rendőrség alakulatai tömegoszlató eszközökkel (könnygáz, gumilövedék) oszlatták fel a budapesti utcákon vonuló tüntetőket – nem téve különbséget a Fidesz ’56-os megemlékező nagygyűléséről hazafelé tartó emberek és a különböző radikális csoportok között. A rendőri fellépésnek számos sérültje volt.

Milyen körülmények között hangzott el a beszéd?
Miről és hogyan próbálta meggyőzni párttársait Gyur­csány Ferenc?
Milyen következményei voltak a beszéd nyilvánosságra kerülésének?


88687656316

88688383251
Gazdasági válság és felzárkózás – vesztesek és nyertesek
Gazdasági válság és felzárkózás – vesztesek és&nbsp;nyertesek
A Kádár-rendszerben az emberek túlnyomó többsége állami vállalatoknál vagy a termelőszövetkezetekben dolgozott. Ugyanakkor már az 1980-as évek közepétől megkezdődött – persze korlátozott mértékben – a magántulajdonban lévő gazdasági vállalkozások engedélyezése.
A kisebb és rugalmasabb magánvállalkozások lehetővé tették, hogy olyan szolgáltatások is működjenek, amelyeket az állami vállalatok képtelenek voltak megfelelő színvonalon ellátni. Az 1980-as évek második felében a maszekok sikerességét tapasztalva több állami vállalat vezetése döntött a magánkézbe adásról. Erre egyre bővülő lehetőséget adtak az új jogszabályok. A nagy állami vállalatokat feldarabolták. Ezeket a kisebb vállalatokat a magánvállalkozások már kevesebb pénzből is meg tudták vásárolni. Az állami vállalat megvásárlásával annak piacát is megszerezték. A folyamat 1988–1989-től felgyorsult.

88688383272

Milyen folyamatok kezdődtek meg a Kádár-korszak végén a gazdaságban? Miért?



Egy korabeli karikatúra a privatizációrólMilyen folyamatot mutatott be a karikatúra?

A Kádár-korszak végén és a rendszerváltoztatás idején az állami vállalatok magánkézbe adását még kevésbé szabályozta az állam. Ez volt a spontán, azaz szabad, szabályozás nélküli privatizáció. Többnyire a vállalatvezetés – a politikai kapcsolatokat is kihasználva – szerezte meg az állami tulajdont. Ez gyakran „ügyeskedéssel” történt meg. Például az eladásra kerülő állami vagyont alulértékelték, a vevő tőke­erejét pedig túlbecsülték. Az emberek többsége az így létrejött magántulajdont csalással szerzett vagyonnak tartotta. Az időszaknak voltak tehát „nyertesei” is. A rendszerváltoztatás idején sok tehetséges szakember, vállalkozó is sikeresen be tudott kapcsolódni a gazdasági életbe, hiszen számos szektor fejlesztése ekkor kezdett valójában kibontakozni (például távközlés, informatika).


Mi történik, ha az állami vállalat vevőjének nincs elegendő tőkéje a vállalat fejlesztéséhez?

A gazdasági változások, a piacgazdaságra való áttérés ­következménye az ipari és a mezőgazdasági termelés visszaesése, a munkanélküliség növekedése és a jelentős mértékű infláció lett. A mezőgazdasági termelést a termelőszövetkezetek felbomlása és a kárpótlást kísérő problémák is visszavetették. 6. Míg a Kádár-korszakban a veszteséges gyárakat, vállalatokat úgy tartották „életben”, hogy a nyereséges gyár többletbevételének egy részét megkapták, a piacgazdaság logikájába már nem illeszkedett be ez a gyakorlat. A veszteséges gyárakat bezárták, az ott dolgozó munkások százait, ezreit elbocsátották. A privatizáció során teljesen átalakult a gazdaság szerkezete is, az államszocializmus évtizedei során támogatott szektorok (például bányászat, nehézipar) nagy részét leépítették. Ezért az 1990-es években lezajlott változásoknak a megélhetésüket elvesztő, elszegényedő emberek miatt nagyon sok vesztese is volt.

A mezőgazdasági és ipari termelés, valamint a bruttó hazai termék (GDP) alakulása 1989– 2005 közöttMutasd be az ipari és a mezőgazdasági termelés változását a vizsgált időszakban! Milyen tényezőkkel lehet összefüggésben az adatok változása? Mi a különbség az adatok alapján az ipar és a mezőgazdaság helyzete között? Nézz utána, mit jelent a bruttó hazai termék fogalma!


Milyen kedvezőtlen hatásai voltak a piacgazdaságra való átállásnak?

A privatizáció mellett új vállalatok is létrejöttek. Megindultak az úgynevezett zöldmezős külföldi beruházások. A&nbsp;külföldi cégek gyárakat, üzemeket telepítettek Magyarországra. Megjelent például a gépkocsigyártás. Vonzó volt számukra a viszonylag olcsó, de szakképzett magyar munkaerő, illetve kezdetben a magyar állam adókedvezményt is biztosított számukra.

Az első Esztergomban legyártott Suzuki egy fehér Swift, mely 1992. október 5-én hagyta el a gyártósortMiért nem volt Magyarországon az ezt megelőző évtizedekben személygépkocsi-gyártás?


Miért volt vonzó a külföldi tőke számára Magyarország?

A gazdasági átmenet során az 1990-es években nálunk is kialakult a piacgazdaság. Az évtized végére a magántulajdonban lévő vállalatok termelésének részesedése a nemzeti jövedelemből egyötödről kétharmadra nőtt.

A magán- és az állami vállalatok aránya 1989-ben és 1998-banVonj le következtetést a magánosítás üteméről a diagramok adatai alapján! Értelmezd azokat!

Jelentős volt a külföldi tulajdonosok aránya, akiknek részesedése elérte a magánosított vállalatok harmadát. Ebben különösen németországi befektetők jeleskedtek, akik a külföldi magánosítók közel egyharmadát tették ki. A gazdaságtalanul működő iparágak eltűntek, mint például a textilipar, a bányászat és a kohászat.

Hogyan és milyen körülmények között jött létre a piacgazdaság a rendszerváltoztatás után?

A kárpótlás
Ahogy valamennyi volt szocialista országban, Magyarországon is a rendszerváltoztatás folyamatának egyik legfontosabb kérdése volt azoknak a kárpótlása, akiket a kommunista diktatúra politikai okokból életüktől, szabadságuktól vagy vagyonuktól fosztott meg. Ugyanakkor az államkassza üres volt, sőt hatalmas államadósság sújtotta. 1991-ben törvény született a részleges kárpótlásról. A jogosultak úgynevezett kárpótlási jegyeket kaptak, amelyekért az elképzelés szerint részvényeket, termőföldet, vagy ingatlant lehetett volna vásárolni. A valóságban azonban ezeket a kárpótlási jegyeket tulajdonosaik készpénzért eladták, így azok spekulánsok kezébe kerületek, akik hatalmas haszonra tettek szert általuk.

Mit gondolsz, mennyiben befolyásolta a kárpótlás végkimenetelét, hogy a kárpótoltak többsége idős, a pénzügyekhez és a vállalkozáshoz kevéssé értő ember volt?


A fogyasztás növekedése
Az 1990-es évek második felétől javult az ország gazdasági helyzete. A&nbsp;2000-es évek elejére ez már a lakossági fogyasztásban is érződött. Egyre több műszaki cikket (videó-, DVD-lejátszó, mobiltelefon), autót és ingatlant (lakást, nyaralót) vásároltak. Átalakultak az étkezési szokások, nőtt a gyorséttermek, salátabárok forgalma. Egyre többen nyaraltak belföldön, és utaztak külföldre. A vásárlásokat ösztönözte, hogy a bankok többféle hitelt kínáltak. Az ebből fakadó veszélyek csak a 2000-es évek végére mutatkoztak meg, amikor a devizában felvett hitelek rendkívüli mértékben megnőtt törlesztőrészletei elviselhetetlen teherré váltak a hitelt felvevők többsége számára.

Mobiltelefonok az 1990-es évekbenMiben különböztek ezek a mobilok a napjainkban használatos eszközöktől? Nézz utána az interneten, mikor és hol bonyolították le az első vezeték nélküli telefonhívást, amely megalapozta a mobiltelefonok elterjedését!


Milyen jelei voltak a válságból való kilábalásnak?

A társadalom átalakulása
A társadalom átalakulása
A 20. század második felében jelentősen átalakult a társadalom. A mezőgazdaságból élő családok száma folyamatosan csökkent, és a munkavállalók egyre kisebb része volt két­kezi munkás. Nőtt a diplomás értelmiségiek és a hivatali munkát végzők száma. Egyre többen dolgoztak a szolgáltatásokban is. Ezek azok a tevékenységek, amelyek segítik a lakosság életét, gazdasági tevékenységét, művelődését és szórakozását (például kereskedelem, bank, egészségügy, vendéglátás, gépjárműjavítás).

Milyen változások történtek a társadalomban?

A gazdasági átalakulás következményeként nagyon sok ember vált munkanélkülivé. Az 1990-es évtized első felében nagymértékű volt az infláció (1991-ben 35%-os). Emiatt a lakosság többségének a reáljövedelme csökkent. A szegények száma látványosan nőtt. Ugyanakkor egy szűk társadalmi réteg jelentősen meggazdagodott, nem kis mértékben a magánosításoknak köszönhetően. A társadalom egyre inkább kettészakadt a jövedelmi különbségek miatt. A felmérések szerint a társadalom jövedelem szerinti felső és alsó rétege közötti különbség a Kádár-korszak végén 4-5-szörös volt, míg ez 1992-re 7-szeresére, 2003-ra pedig 8,4-szeresére nőtt.













Az infláció alakulása Magyarországon (1987–2000)




Munkanélküliség a rendszerváltoztatást követő években







Vitassátok meg, milyen okai voltak a munkanélküliség látványos megugrásának!
Vitassátok meg, mi ennek az oka! Milyen következményei lehetnek ennek a folyamatnak?

Magyarország NATO-tagsága
Magyarország NATO-tagsága
1991 nyarán az utolsó szovjet katona is elhagyta Magyarországot. Hazánk területén 1944 óta először nem állomásoztak idegen csapatok: függetlenségünk igazán ekkor állt helyre. Ugyanebben az évben megszűnt a volt szocialista országok katonai és gazdasági szervezete, a Varsói Szerződés és a Kölcsönös Gazdasági Segítség Tanácsa.

Az egyik szovjet harckocsi-alakulat kivonása Magyarországról. Az utolsó szovjet katona 1991. június 19-én hagyta el az ország területétHány évig állomásoztak Magyarország területén szovjet csapatok?

Az Antall-kormány egy rövid ideig a semlegesség kialakításában gondolkodott, de a kelet-közép-európai térség jelentős átalakulása során több fegyveres konfliktus is kialakult, és ez hatott Magyarország geopolitikai helyzetére.

Miért tudott minden különösebb probléma nélkül megszűnni a Varsói Szerződés és a KGST?

Az egymást váltó magyar kormányok mindegyike sokat tett azért, hogy az ország a nagy euroatlanti szervezethez csatlakozhasson. Előbb az úgynevezett békepartnerség-program keretében vett részt Magyarország, amely a gyakorlati együttműködés kialakításában játszott szerepet, majd Bosznia-Hercegovina stabilizálásában (lásd Olvasmány az előző leckében) nyújtott segítséget. Az ország logisztikai bázist biztosított a külföldi békefenntartó katonák számára, illetve magyar békefenntartók is érkeztek az egykori jugoszláv tagköztársaság területére.

Népszavazás Magyarországon a NATO-tagságrólA választópolgárok hány százaléka támogatta a NATO-tagságot?

Magyarország végül meghívást kapott a szövetségi rendszerbe, majd egy eredményes népszavazást követően 1999-ben belépett a NATO-ba. A csatlakozás után néhány hónappal már magyar katonák is szol­gálatot teljesítettek Koszovó békéjének helyreállításában. A&nbsp;NATO védelmének következtében 2004-ben, hazánk EU-s csatlakozásának évé­ben, megszűnhetett hazánkban a kötelező katonai szolgálat, azaz hadkötelezettség van, de sorkötelezettség nincs. Helyét a Honvédség keretében egy hivatásos haderő vette át.

Miben különbözött az ország NATO-csatlakozása az 1955-ös Varsói Szerződéshez való csatlakozástól?

88688221392

88688248872
Összefoglaló kérdések és feladatok

Gyűjtsd össze a jogállamiság jellemzőit a tankönyvi szöveg és Antall József beszédrészlete alapján!
Mit jelent a privatizáció? Miért volt elengedhetetlen a piacgazdaságra való átállás során?
Milyen szakaszai voltak a privatizációnak? Jellemezd ezeket!
Gyűjtsd össze a gazdasági átalakulás kedvező és kedvezőtlen következményeit!!
Mit jelent a politikai váltógazdálkodás? Hogyan mutatkozott ez meg a magyar parlamenti választások során?
Sorold fel a miniszterelnököket és a&nbsp;köztársasági elnököket 1990 és 2010 között!

Kislexikon
mandátum:&nbsp;Országgyűlési képviselői megbízatás, képviselői hely az országgyűlésben.
zöldmezős beruházás:&nbsp;Amikor mezőgazdasági területet vesznek igénybe ipari célra, és itt építenek üzemeket. A termőföld csökkenését jelenti.
reáljövedelem:&nbsp;Azt fejezi ki, hogy a jövedelmek (például munkabér és egyéb juttatások) milyen mennyiségű termék és szolgáltatás megszerzését teszik lehetővé.
geopolitikai helyzet:&nbsp;Egy állam földrajzi helyzetéből következő bel-, kül- és gazdaságpolitikai helyzete.
