
Kedves Nyolcadikos Diák!
Idén a világtörténelem esetében az 1960-as évek közepétől, a magyar történelemnél pedig 1956-tól a napjainkig tartó időszakról lesz szó. Ez a hetven év hatalmas változásokat hozott hazánk és a világ történelmében.
A második világháború után Európa és a világ közel fél évszázadon keresztül megosztottságban élt. Ebben a világrendben két szuperhatalom, az Amerikai Egyesült Államok és a Szovjetunió szembenállása határozta meg a világban zajló eseményeket.
Magyarországon 1945 után erőteljes szovjet nyomásra, a kommunista párt közreműködésével évtizedekig fennálló diktatúrát építettek ki. A többi kelet-közép-európai ország is ugyanezt az utat volt kénytelen követni. A szovjet modell térségünkre erőltetett alkalmazása rengeteg áldozattal és szenvedéssel járt, és időről időre tiltakozást váltott ki.
A második világháború után a gyarmati rendszer fokozatosan felbomlott. A függetlenné váló országok többsége elutasította mind az Amerikai Egyesült Államok, mind a Szovjetunió befolyását. A felszabaduló gyarmatok igyekeztek önálló politikai tényezővé válni a világban.
Az Amerikai Egyesült Államokkal szemben folytatott katonai-gazdasági vetélkedésben a Szovjetunió meggyengült, és végül felbomlott. A kelet-közép-európai térség országai felszabadultak a szovjet nyomás alól, elnyerték függetlenségüket. Hazánk belépett a NATO-ba, majd az Európai Unió tagja lett.
Az elmúlt fél évszázad alatt látványos eredményeket ért el a tudomány. A korábbiaknál jóval korszerűbb műszerek állnak a kutatók rendelkezésére, sokkal fejlettebb eszközökkel gyógyít az orvostudomány. Felgyorsult az információáramlás, néhány másodperc alatt üzenetet tudunk küldeni a világ másik felére. Míg a 20. század elején napokig tartott Európa egyik feléből eljutni a másikba, manapság ez már csak néhány óra. Az ember eljutott a Holdra is, és napjainkban már robotok kutatják a Mars bolygó felszínét.
Az elmúlt évtizedek történelméről a szüleidnek, nagyszüleidnek vannak személyes élményei. Érdemes ezekről megkérdezni őket! Sok olyan tárgy is lehet otthon, amely segíthet a közelmúlt jellegzetességeinek a megismerésében. Légy kíváncsi és érdeklődő, hogy ezekből minél többet megismerj! Így válhat igazán élővé és emlékezetessé mindaz, amit a történelemórákon megtanulsz.
Ehhez kívánnak neked sok sikert&nbsp;
a tankönyv alkotói
