Ráhangoló
Kádár János a forradalom első napjaiban még Nagy Imre mellett állt, és kormányának is tagja volt. A moszkvai útja során elvállalta a rá osztott szerepet, és a szovjet csapatokra támaszkodva bábkormányt hozott létre. Ezt követően véres eszközökkel szilárdította meg a hatalmát, így abban, hogy a megtorlások áldozatainak száma jelentősen túllépte a Haynau-féle időszakot is, neki és kormánya tagjainak meghatározó felelőssége volt.


Sorold fel, milyen okok vezettek a forradalomhoz!
Milyen szerepet játszott Nagy Imre a forradalmi eseményekben?
Kik voltak a „pufajkások”, és miért volt rájuk szüksége Kádárnak?


Vlagyimir Bajkov szovjet diplomata visszaemlékezéséből

„A nagyobb biztonság kedvéért (hiszen folytak a hadműveletek) éjszaka mentünk át. Az egész kormánycsapatot [Kádár-­kormány] egy harckocsizó zászlóalj oltal­mazta, amely rombuszalakzatban haladt. A&nbsp;rombusz közepén, minden oldalról védve haladt a Kádárt szállító tank, s a kormányt szállító páncélozott járművek. (Pjotr) Lascsenko tábornok, a különleges hadtest parancsnoka, aki az egész műveletet vezette, egészen a budapesti Parlamentig kísérte az oszlopot a maga harckocsiján.”


Hogyan történt a Kádár-kormány hatalomba emelése?


Marosán György kommunista politikus fenyegető mondatai Rácz Sándornak, a Nagy-budapesti Központi Munkástanács elnökének, 1956. december 8.

„Máig tárgyaltunk veletek, de ti nem vagytok forradalmárok, ti ellenforradalmárok vagytok! Mától lövetünk.”


Milyen jellegű bűncselekményre ösztönzött Marosán?

A kádári megtorlás
A kádári megtorlás
A Kádár-kormány a szovjet haderő segítségével ragadta magához a hatalmat.&nbsp;1.&nbsp;A&nbsp;helyi forradalmi szervek: a munkástanácsok és a nemzeti bizottságok azonban továbbra is ellenálltak. Nem ismerték el az új kormányt, ragaszkodtak a többpártrendszerhez és a szovjet csapatok kivonulásához. A forradalmi szervek létezése reménnyel töltötte el a la­kosságot. Több helyen tüntetéseken tiltakoztak a szovjet beavatkozás, a törvénytelen Kádár-kormány és a forra­dalomban részt vevők megkezdődő letartóztatása ellen. A&nbsp;munkástanácsok sztrájkokat és tiltakozóakciókat szerveztek. A passzív ellenállás kibontakozását a Kádár-kormány erőszakos akciókkal, tömeggyilkosságokkal törte meg – újabb és újabb gyilkos sortűz zúdult a fegyvertelen tüntetőkre. 2. Különösen sok halálos áldozat volt Salgótarjánban (1956. december 8.), ahol a nemzeti bizottság vezetői­nek kiszabadítását követelő fegyvertelen tüntetőkbe lőttek bele a pufajkás karhatalmisták.
A Kádár-kormány nem érezhette szilárdnak a hatalmát addig, amíg léteztek a forradalom által létrehozott társadalmi-politikai szervezetek. Ezért 1956 decemberében felszámolták a munkástanácsokat és a nemzeti bizottságokat. 3. Egy időre betiltották az Írószövetséget és az Újságíró-szövetséget is. Ezek ugyan nem 1956-ban alakultak, de tagjai jelentős szerepet játszottak a forradalom napjaiban.


Hogyan reagált a társadalom a Kádár-kormány hatalomra lépésére?
Melyik történelmi időszakunkhoz hasonlított az 1956 végén kialakult helyzet?


Rácz Sándor visszaemlékezéséből

„[December] 8-ára összehívtuk az Országos Munkástanács küldött­értekezletét. […] dél körül jött egy […] telefon: Salgótarjánban lövik a&nbsp;munkásokat, ötvennél több halott! […] egyhangúlag elfogadtuk a javaslatot: 48 órás sztrájk! […] Tulajdonképpen a 11–12-i sztrájk és felhívás volt az utolsó szavunk. Nem volt már mit mondanunk Kádáréknak, akik tárgyalás helyett belénk lövetnek. Tudod, én úgy érzem, hogy a Nagy-budapesti Központi Munkástanács mint egy pecsét hitelesítette az egész forradalmat: hogy ez nem huligánok, hanem a munkások felkelése volt.”


Hogyan reagáltak a munkástanács küldöttei a salgótarjáni eseményekre?
Miért érezte fontosnak Rácz Sándor a Nagy-budapesti Munkástanács működését?


A munkástanácsok elleni fellépés
1956. december 9-én a karhatalmisták szovjet segítséggel elfoglalták a Nagy-bu­da­pesti Központi Munkástanács épületét. Kétszáz személyt letartóztattak, és a szervezetet rendeletileg feloszlatták. Az üzemekben lévő munkástanácsok egy ideig még létezhettek, de csak az ottani dolgozók érdekvédelmével foglalkozhattak. Helyüket fokozatosan a pártirányítás alatt álló üzemi tanácsok vették át.

Miért egy nappal a salgótarjáni sortűz után oszlatták fel a Nagy-­budapesti Központi Munkástanácsot?


A sortüzek célja az emberek megfélemlítése volt. A kormány kegyetlen fellépése egyértelművé tette, hogy a szovjetek által hatalomra segített rendszer akár vérontás árán is a he­lyén marad. 1956 végétől megkezdődtek a ­letartóztatások, és rövidesen megteltek a börtönök és az internálótáborok is. Kevesen mertek ettől kezdve az új hatalommal szembeszállni.

A nők néma tüntetése 1956. december 4-én. Békés, gyászoló nők százai vonultak Budapesten a Hősök terére, hogy kezükben egy szál virággal tiltakozzanak a szovjetek bevonulása ellenMit fejez ki a résztvevők arca? Mi történt egy hónappal korábban?



Milyen eszközökkel törte le az ellenállást a Kádár-kormány?
Ismételj! Mit jelentett az internálás?


A Magyar Szocialista Munkáspárt (MSZMP) átértékelte az 1956-os eseményeket, és megbélyegző módon ellenforradalomnak minősítette.  Akik ezt megkérdőjelezték, azokat a rendszer ellenségének tekintették. Abban sem volt lényeges vita a párton belül, hogy a résztvevőkkel szemben elrettentő ítéleteket kell hozni. Az 1963-ig tartó megtorlás elsősorban az ismét felállított népbíróságok közreműködésével zajlott. A bíróságok ítéletei alapján 1956-os tevékenysége miatt 225&nbsp; embert végeztek ki, és mintegy 26 ezer embert ítéltek szabadságvesztésre. 4.

1957. május 1. Kádár János beszédet mond a Hősök terénEzt az eseményt a Kádárrendszer győzelmeként értékelték. Vitassátok meg, miért gondolhatták így!


Az elítéltek pontos számát nehéz megállapítani, mert a forradalom résztvevőit sokszor köztörvényes bűncselekmény vádjával állították bíróság elé. Milyen célt szolgálhatott ez az eljárás?

A rendszer szempontjából nagy jelentősége volt Nagy Imre elítélésének. Attól nem kellett tartani, hogy bármilyen szervezkedésbe kezd. Kádár számára azonban a puszta létezése is kockázatot jelentett, hiszen ő volt az ország törvényes miniszterelnöke, és tisztségéről nem volt hajlandó lemondani. Ezért Nagy Imrét 1958 júniusában bíróság elé&nbsp; állították, halálra ítélték, és kivégezték. 5.

Nagy Imre a bíróság előttÉrtékeld Nagy Imre forradalom után tanúsított magatartását!


Miért jelentett kockázatot Nagy Imre személye Kádárnak?

A Kádár-kormány felhívásából 1956. november 4-én

„A testvérharc megszüntetése, a rend és a belső béke helyreállítása. A kormány nem tűri meg, hogy a dolgozókat bármi ürügy alapján üldözzék, mert a legutóbbi idők eseményeiben részt vettek.”


Mit ígért a hatalomra törő Kádár-kormány?
Mi valósult meg ebből? Vitassátok meg, miért így alakult!


Nagy Imre pere és kivégzése
Nagy Imrét és társait 1956. november végén hamis ígéretekkel kicsalták a jugoszláv követségről, és a szovjetek Romániába szállították. Sorsáról hosszú ideig vita folyt az MSZMP-n belül. A „baráti országok” kommunista pártjainak vezetői közül többen is szorgalmazták, hogy büntetőperben ítéljék el őt, hogy sorsa legyen elrettentő példa: nem lehet büntetlenül eltérni a Moszkva által kijelölt úttól.
Nagy Imrét és társait 1957. április közepén hazai börtönbe szállították. A pert 1958 júniusában folytatták le. A miniszterelnök nem kért kegyelmet. A kivégzést az ítéletet követő napon, 1958. június 16-án hajtották végre. Jellemző a korszakra, hogy temetés helyett a néhai kormányfőt a börtön udvarán földelték el, Borbíró Piroska álnéven anyakönyvezve. Később a Rákoskeresztúri Új Köztemetőben jeltelen sírba tették, ahonnan csak az 1989-es ünnepélyes temetés előtt emelték ki a földi maradványait.

Mit gondolsz, miért akarták elrejteni az emberek elől Nagy Imre sírját?


17602781862
Eltérő nézőpontok
Van, amikor a történelmi események értékelése közvetlen politikai célokat szolgál.
1956 értékelése és átértékelése a harcokat követően is folytatódott. A kialakuló Kádár-rendszer egyik legfontosabb legitimációs hivatkozása az az állítás volt, hogy a felkelés ellenforradalommá vált, ezért indokolt volt annak fegyveres leverése.

„Azt mondtuk Kádár elvtársnak, ha a magyarországi felkelést ellenforradalomnak értékeli, az MSZMP szabad kezet ad magának a pártnak abban a harcban, amelyet az országban az ellenforradalom valamennyi maradványa kiirtásáért folytat.”

(Vlagyimir Bajkov távirata Moszkvába 1956. december 1-én. Bajkov&nbsp;Kádár mellé rendelt szovjet diplomata volt, aki közvetlenül összekötötte őt Hruscsovval.)

„Az októberi események előkészítésében és kirobbantásában alapvető tényező volt a Horthy-fasiszta és a magyar kapitalista-földesúri ellenforradalom, amelynek jelentős erői működtek illegalitásban idehaza, fő erői pedig Nyugat-Németországban gyülekeztek és szervezkedtek.”

(A Magyar Szocialista Munkáspárt 1956. decemberi határozata)

„Egy elenyésző számú kisebbség kivételével 1956 októbere mindenki számára, aki azt Magyarországon átélte, egy felemelő, szívet melengető élmény volt. A nemzet ekkor talált magára, visszanyerte önbecsülését, vizsgát tett magyarságból és demokráciából. Ötvenhatban Európa és az egész világ Magyarországra figyelt. […] Mert 1956-os forradalmunk ‒ joggal ‒ az 1945 utáni világtörténelem egyik legkiemelkedőbb, legnagyszerűbb eseménye volt, amelyre nemcsak mi, de a későbbi magyar generációk is büszkén fognak visszatekinteni!”

(Gosztonyi Péter történész)










Két könyv 1956-ról. Az egyiket Berecz János, az MSZMP felső vezetésének tagja írta 1986-ban, a másikat Gosztonyi Péter, Svájcban élő magyar történész 1981-benMilyen szemléletbeli különbséget mutatnak a könyvcímek?



Milyen összefüggés figyelhető meg a moszkvai utasítás és az MSZMP határozata között?
Miért volt fontos a Kádár-rendszer számára, hogy az 1956-os forradalmat és szabadságharcot ellenforradalomnak minősítse?

A pártállam működése: az elnyomás változó formái
A pártállam működése: az elnyomás változó formái
A diktatúra megszilárdításához fontos lépés volt a kormány és a párt (MSZMP) számára a megbízható fegyveres testületek létrehozása. Újjászervezték a rendőrséget. Ide a megszüntetett ÁVH tagjai is beléptek, sőt kezdetben a rendőrségi állomány közel felét ők tették ki. Politikai rendőrség továbbra is működött, de már nem önálló szervezetként, hanem a Belügyminisztérium (BM) felügyelete alatt. Előbb a Politikai Nyomozó Főosztály, majd átszervezés után a BM III/III-as csoportfőnökség feladata volt a rendszer vélt vagy valós ellenfeleinek megfigyelése.
A kormány új karhatalmi alakulatot is felállított, a munkásőrséget (1957). A fegyveres szervezetbe kezdetben javarészt pufajkások léptek be, és közvetlenül a párt irányítása alatt állt. Fő feladata „a munkáshatalom védelme” volt, ezért tagjait kézifegyverekkel (pisztoly, géppisztoly) látták el. Fegyveres fellépésükre sem ekkor, sem később nem került sor, rendezvények biztosításában (a rendőrséggel együtt) és természeti katasztrófák elhárításában vettek részt.










Munkásőrök és a munkásőrség jelvénye. A félkatonai szervezet létszáma kb. 60 ezer fő voltMiért volt szükség egy közvetlen pártirányítás alatt álló, fegyveres alakulatra?



17602740808

Az új hatalom bizalmatlan volt a magyar haderővel – a Magyar Néphadsereggel – szemben, ezért azt is újjászervezték. A tiszteket a párt által felügyelt bizottságok elé állították, ahol a forradalom alatti magatartásukról kellett számot adniuk. A tisztek kb. 20%-a lemondott rangjáról, és visszatért a polgári életbe. Aki nem írta alá a forradalmat elítélő és a Kádár-kormánynak hűséget fogadó ún. „tiszti nyilatkozatot”, annak elvették a rendfokozatát. A sorkötelezettség idejét két évre csökkentették (a Rákosi-korszakban három év volt). 6.

Miért tartotta fontosnak a pártvezetés a hadsereg tisztikarának lecserélését?

Kádár törekedett arra, hogy vezető szerepe ­egyértelművé váljon a Magyar Szocialista Munkáspárton belül. A&nbsp;pártvezetés egyik csoportja, a „keményvonalasok” vissza akartak térni az 1956 előtti, erőszakos terroron alapuló, sztálinista jellegű uralomhoz. A&nbsp;másik csoport – és ide tartozott Kádár – attól tartott, hogy a túlzott terror ismét felkelésekhez, forradalomhoz vezet. Ők – a forradalomban részt vevők megbüntetése után – az engedményekre helyezték a hangsúlyt. Kádárnak az 1960-as évek elejére sikerült háttérbe szorítani a párton belüli „keményvonalasokat”.



  



Az 1957-ben bevezetett Kádár-címerHogyan keverednek a nemzeti és munkásmozgalmi jelképek? Milyen különbséget fedezel fel a korábbi Rákosi-címerhez képest a használt jelképekben?(A Rákosi-címert ide kattintva nézheted meg.)





Miről folyt politikai vita az MSZMP-n belül?

Eközben minden munkahelyen megalakították a párt helyi szerveit, és létrejött az MSZMP ifjúsági szervezeteként a Kommunista Ifjúsági Szövetség (KISZ). Az általános iskolás korú gyermekek „szocialista nevelését” célul kitűző úttörőmozgalmat (Magyar Úttörőszövetség) is újjászervezték. A&nbsp;társadalmat fokról fokra ismét a kommunista párt ellenőrzése alá helyezték.

Hogyan tudták a helyi párt- és KISZ-szervezetek ellenőrizni tagjaikat?

A „korbács és kenyér”-politika része volt, hogy jelentős mértékben (10–30%) emelték az ipari munkások, a bányászok és a pedagógusok bérét. Csökkentették az adókat, ami főleg a kisiparosok és kiskereskedők számára volt kedvező. A parasztságot kedvezően érintette, hogy eltörölték a kötelező terménybeszolgáltatást (1956. november), és az állam szerződést kötött a gazdákkal a termények megvéte­lére. Az állam által meghatározott ár nem biztosított nagy hasznot, de biztonságot adott a termelőknek. Rövidesen azonban felgyorsították a paraszti magángazdálkodás felszámolását. (Erről a 3. témában lesz szó.)

Értelmezzük ezt a kifejezést: „korbács és kenyér” politikája! Mi volt a jellemző a Rákosi-korszakra?

Kádár János az 1960-as évek elejétől enyhített a politikai elnyomáson. A kormány 1963 márciusában az ’56 miatt elítéltek számára amnesztiát (közkegyelmet) hirdetett. Ez azonban nem vonatkozott a fegyveres harcban részt vevő elítéltekre, így ők továbbra is börtönben maradtak. Vagyis nem teljes körű, hanem csak részleges amnesztiára került sor. (Az amnesztia azt jelentette, hogy az elítélteket a hatalom továbbra is bűnösnek tartotta, de megkegyelmezett nekik.)
A korabeli hivatalos politikai jelszava ez lett: „aki nincs ellenünk, az velünk van”. 7. Aki nem nyilvánított véleményt a politikáról (például nem kérdőjelezte meg az MSZMP vezető szerepét és a szovjet csapatok magyarországi jelenlétét, és nem nevezte nyilvánosan ’56-ot forradalomnak), azt ­békén hagyták, foglalkozhatott a saját boldogulásával. A rendszer megújulását a külsőségek megváltoztatásával is kifejezték.

Magyarországot továbbra is műszaki határzár választotta el a kapitalista Nyugattól, így az osztrák–magyar határon ilyen jellegű vasfüggönyt létesítettek. 1. Mélységi ellenőrzés, igazoltatás a határ menti településeken. 2. Vadfogó kerítés. 3. Elektromos jelzőrendszer. Ha a drótok összeértek, a rendszer riasztotta a határőröket. 4. Rejtett botlódrótos akadály. Ha a határsértő belebotlott a drótba, a rendszer kilőtt egy jelzőrakétát. 5. Manőverút a határőrök közlekedésére. 6. Nyomsáv. 7. Határ sáv köz vetlenül az államhatár előtt. 8. Határőrs, a határőrök szolgálati helyeMiért helyezték el a határőrsöt a jelzőrendszer és az államhatár között?


„Aki nincs velünk, az ellenünk van” – mondta Rákosi. Mi a különbség Rákosi és Kádár jelszavának a tartalma között?

Nagy Imre a halálos ítéletet kimondó bíróság előtti, az utolsó szó jogán elmondott beszédéből, 1958. június 15.

„Egyetlen vigaszom ebben a helyzetben az a meggyőződésem, hogy előbb vagy utóbb a magyar nép és a nemzetközi munkásosztály majd felment azok alól a súlyos vádak alól, amelyeknek súlyát most nekem kell viselnem, amelynek következményeként nekem életemet kell áldoznom, de amelyet nekem vállalnom kell. Úgy érzem, eljön az idő, amikor ezekben a kérdésekben nyugodtabb légkörben, világosabb látókörrel, a tények jobb ismerete alapján igazságot lehet szolgáltatni az én ügyemben is. […] Kegyelmet nem kérek.”


Milyen üzenetet fogalmazott meg a jövőnek Nagy Imre?


Katonai erő Magyarországon
A Magyar Néphadsereg létszáma kb. 40&nbsp;ezer fő volt 1957 elején, 1959-ben azonban már meghaladta a 80 ezer főt. A hatalom számíthatott a Magyarországon állomásozó szovjet alakulatokra is (kb. 60 ezer fő), amelyeknek korszerűbb fegyvereik voltak, mint a magyar haderőnek. A szovjet csapatok magyarországi tartózkodását egy 1957-ben a magyar kormánnyal kötött szerződés biztosította. Kádár a szovjet katonai jelenléthez mindvégig ragaszkodott.

Miért ragaszkodhatott Kádár a szovjet csapatok jelenlétéhez?


Kádár János beszéde a Hazafias Népfront Országos Tanácsának ülésén, 1961. december

„Most például azt mondják [nyugati újságírók], hogy ezek a Kádárék rendkívül ravaszok, mindenkit be akarnak csapni, mert a Rákosiék azt mondták régen: aki nincs velünk, az ellenünk van; ezek a Kádárék meg azt mondják, hogy aki nincs ellenünk, az velünk van. [Derültség.] Most ilyen hibákat hoznak fel. Én ezt teljes nyugalommal vállalom és állítom, hogy például úgy veszem, hogy aki nincs a Magyar Népköztársaság ellen, az vele van; aki nincs az MSZMP ellen, az igenis vele van; és aki nincs a népfront ellen, az vele van.”


Miben tért el Kádár szavai szerint a politikája Rákosiéktól?
Mennyire volt ez így 1956 után?
Milyen jövőbeli üzenetet fogalmazott meg ezzel?

Ellenőrzött társadalom, tömegszervezetek
Ellenőrzött társadalom, tömegszervezetek
A Kádár-rendszer is diktatúra volt: szoros felügyelet alatt tartotta az embereket, de ezt igyekezett minél kevésbé látható módszerekkel elvégezni. A párt- és a KISZ-szervezetek minden munkahelyen és minden településen jelen voltak. 8. Ezek folyamatosan minősítették az embereket. Egy-egy állás betöltésekor vagy az egyetemi felvételinél a helyi párt- vagy KISZ-szervezet véleménye döntő lehetett.

Hogyan működött a diktatúra a mindennapokban?

Utazás és pihenés
Magyarországon az 1960-as évek végétől egyre nagyobb számban engedték meg a nyugati turisták beutazását és a magyar állampolgárok kiutazását. Itthonról nyugatra csak háromévente, és komoly állambiztonsági ellenőrzés után lehetett kiutazni, míg a környező szocialista országokba kétévente. Akik eljutottak Nyugat-Európába, azok szembesülhettek azzal, hogy a szocialista rendszer által kínált életfeltételek mennyire elmaradottak az ottaniakhoz képest.

Kelet- és nyugatnémet turisták a balatonfüredi kempingben, 1973Miért Magyarországon találkoztak az egymástól elszakított német rokonok, barátok? Próbáld meg azonosítani, melyik gépkocsival jöttek a keletnémet turisták!

A külföldi utaknál jelentősebb volt a belföldi nyaralás. A vállalatok ingyenesen vagy kedvezményes áron tették lehetővé dolgozóiknak, hogy családjukkal egy vagy két hetet eltöltsenek valamelyik üdülőben. Egyre többen voltak, akik saját nyaralót (hétvégi házat) vásároltak vagy építettek.

Miben különböztek az utazási lehetőségek napjainkéitól?


A hangulatjelentések
A párt- és KISZ-szervezetek titkárai vagy propagandáért felelős megbízottai rendszeres időközönként írtak hangulatjelentéseket. Ezekben szerepelt a lakó- vagy munkahelyi közösség véleménye aktuális intézkedésekről, politikai és kulturális kérdésekről (sokszor újságcikkekről, tévé­műsorokról is), törvények, rendelkezések fogadtatásáról. A hangulatjelentések összesítve, a lényegüket kiemelve eljutottak a párt legfelső vezetéséhez is.

Miért volt szükség a hangulatjelentések megíratására?


Részlet egy 1978-as BM III/III-as operatív dokumentumból

„A bizalmas nyomozás folytatására […] nevezett lakásán 3/e rendszabály [a szoba lehallgatása] létesítünk, valamint titkos kutatást hajtunk végre. […] A célszemély gyermekei, György és Péter iskoláskorúak. Felderítjük, hogy melyik iskolában tanulnak, kik az osztályfőnökeik, közülük bevonható-e valaki a kulcsok megszerzésére. Amennyiben megbízható, szervünket önként segítő, titoktartó pedagógus az osztályfőnök – s a szülőktől a kulcsok megszerzése meghiúsul –, úgy javaslatot teszünk a kiválasztott pedagógus operatív kapcsolatként történő felhasználására, s segítségével megoldjuk a feladatot.”


Milyen eszközöket használt a Kádár-rendszer politikai rendőrsége?
Milyen jogokat sértett ezzel?


A pártvezetés által politikailag veszélyesnek tartott személyeket és társadalmi csoportokat a politikai rendőrség folyamatosan megfigyelte.&nbsp;9. A&nbsp;számukra jelentéseket készítő informátorok (besúgók) különböző okokból vállalták az együttműködést (anyagi előnyök, zsarolhatóság, vétségek büntetésének elkerülése stb.). Az állambiztonság emberei (tartótisztek, ügynökök) mindvégig több tízezer emberről készítettek személyi feljegyzéseket. A&nbsp;hatalom elsősorban adminisztratív eszközökkel lépett fel velük szemben (elbocsátották őket a munkahelyeikről, a gyermekeiket kizáratták a felsőoktatási intézményekből). Volt azonban, amikor nyílt erőszakot is alkalmaztak a rendszer ellenségeinek tartottakkal szemben.


Miben volt azonos, és miben tért el a Rákosi- és Kádár-rendszer hatalomgyakorlása?
Mi biztosította mindvégig a diktatúra fennmaradását?


A Kádár-korszakban is folytatódott a vallás- és egyházellenes politika. Az államhatalom ezekben az évtizedekben a hagyományos paraszti közösségeket összetartó szálak szétzilálására törekedett, és igyekezett a vallási élettől elidegeníteni a felnövekvő nemzedéket. Évtizedről évtizedre csökkent a hittanórákra járó gyermekek száma, és a diktatúra állambiztonsági emberei megfigyelték a falvakban szolgá­latukat ellátó papok és lelkészek tevékenységét. Számos ­letartóztatást is végrehajtottak, és a bírósági ítéletek során a&nbsp;közösségépítést, a hittanoktatást államellenes cselekménynek nyilvánították. 10. Több tucat papot zártak börtönbe, az utolsó elítélt atya csak 1977-ben szabadult ki a rácsok mögül.


Hogyan kapcsolódott össze a kollektivizálás és az egyházüldözés?
Nézzünk utána, ki volt az a piarista szerzetes, aki 1977-ben szabadult ki a Kádár-rendszer börtönéből! Hány évig ült összesen a kommunista diktatúra börtöneiben?


Kádár János beszédeiből

„Meg kell érteni, hogy mi a klerikalizmus ellen tűzzel, vassal, golyószóróval és börtönnel is harcolunk, mert nálunk nem klerikális, tehát papi uralom van, hanem munkás-paraszt uralom.”

(Kádár János az MSZMP PB ülésén, 1958. június 10.)

&nbsp;„Felmerül, mit akarunk mi az egyházzal […] most nem úgy lesz, hogy alkalmazkodnak és megmaradnak, hanem alkalmazkodnak és meg fognak szűnni.”

(Kádár János az MSZMP PB ülésén,&nbsp;1960. március 1.)

Hogyan nyilvánult meg Kádár az egyházról? Milyen jellegű politika következhetett ebből?


A kulturális életben a könyveket, filmeket, újságokat cenzúrázták, az MSZMP jóváhagyása vagy legalábbis hallgatólagos beleegyezése nélkül nem készülhettek és nem jelenhettek meg művek és írások. Az engedélyezésnél a „há­rom T” elvét, vagyis az egyes művek támogatás, tűrés vagy tiltás kategóriába sorolását alkalmazták. 11. A pártvezetés felismerte a filmekben rejlő propagandalehetőséget, és kiemelten támogatták ezt a művészeti ágat. Igaz, szigorúbban is ellenőrizték a filmkészítést.

Filmkocka A tanú című filmből. Bár a regényekben és filmekben már bírálni lehetett a Rákosi-rendszert, Bacsó Péter 1969-ben készült filmje tíz évig „dobozban maradt”, azaz csak 1979-ben engedélyezték a vetítését a mozikban. A filmbéli jeleneten Pelikán József, gátőr (Kállai Ferenc), Virág elvtárs (Őze Lajos) és Bástya elvtárs (Both Béla) látható Nézz utána, miről szól a film! Miért volt tíz évig „dobozban”? Ha van rá lehetőséged, nézd meg a filmet!

&nbsp;A könyvek és a színház az állami támogatás által olcsón elérhetővé vált a nagyközönség számára. A magyar társadalom széles körben jutott hozzá nyugati filmekhez, könyvekhez is, de ezeket szigorúan megválogatták. Beszivárgott Magyarországra a nyugati ifjúság beatkultúrája is. (Lásd erről a 7.-es tankönyv 17. leckéjét.)



  



Az első Táncdalfesztiválon fellépett a beatzenét játszó Illés-zenekar is. 1966-tól három évtized alatt 15 Táncdalfesztivált rendeztek, eleinte nagy, később változó sikerrelHallottál-e más, beatzenét játszó együttesről a korszakból?






Gyűjts filmcímeket a kádári időszak neves alkotásai közül! Kérdezz meg felnőtteket is!
Ismételj! Milyen jellemzői voltak a nyugati beatkultúrának?


A „három T”
A pártállami diktatúra kultúrpolitikáját az&nbsp;időszakban Aczél György irányította. A&nbsp;„három T” elve azt jelentette, hogy voltak művek, amelyek létrejöttét a hatalom támogatta, voltak, amelyeket pusztán csak megtűrt, és voltak, amelyeket kifejezetten tiltott. A tiltott volt az élesen rendszerellenes hangvétel, 1956-nak a hivatalostól eltérő értékelése. A támogatott és megtűrt kategóriába viszonylag sok alkotás belefért. Magyarország abban tért el a&nbsp;többi kelet-közép-európai diktatúrától, hogy viszonylag széles volt a „megtűrt” kategória. A hazai művészek többsége nem szállt szembe a hatalommal, ebben persze az is közrejátszott, hogy korábban több írót, költőt bebörtönöztek ’56-os tevékenysége miatt.

Hogyan biztosította a „három T” elve a rendszer stabilitását?


88678208007
Összefoglaló kérdések és feladatok

Kik és milyen módon próbáltak szembeszállni a forradalmat eltipró hatalommal?
Milyen eszközökkel törték meg az ország ellenállását? Mit jelentett a „kenyér és korbács” politikája?
Kik voltak a Kádár-rendszer támogatói és támaszai?
Hogyan jelentkezett a diktatúra a mindennapokban?
Mi volt az állam szerepe a kultúrában?

Olvasmány 1.
A Kádár-korszak ifjúsági kultúrája



A Metró együttes a hatvanas évek végén




Ella Fitzgerald amerikai dzsesszénekesnő Budapesten, 1968-ban


Vannak történészek, akik tréfásan úgy fogalmaznak, hogy a hidegháborút valójában Elvis Presley nyerte meg. Ezzel arra utalnak, hogy a szo­cialista tömb országai a hatvanas évektől kezdve nem tudtak a fiatalok számára vonzó kulturális mintát adni, miközben a nyugati világ minden szempontból megtette ezt.
Mivel Magyarország társadalmi, földrajzi és gazdasági okokból soha nem volt annyira zárt, mint a többi szovjet tömbhöz tartozó ország, a magyar társadalom számára továbbra is Nyugat-Európa jelentette a mintát.
A szocializmus idején a hosszú haj és a farmer­nadrág önmagában a rendszer elleni lázadás jelképévé vált. A rádió elterjedésével az egyik legfontosabb kultúrahordozó a zene lett, amelyet ráadásul nem is lehetett határok közé szorítani: nyugatról beszivárgott a rock and roll és a beat­zene. A hatvanas évektől kezdődően az angol nyelvű zenészek és együttesek uralták a rádióadókat. Ők szolgáltatták a mintát a hazai együtteseknek is.
A kultúrpolitika a magyar rádióban inkább az olasz könnyűzenének adott teret, mert ezt kevésbé érezték veszélyesnek. Másrészt megpróbáltak olyan tartalmakat keresni, amelyek ellensúlyozhatták a nyugati mintát. Csakhogy például a táncházmozgalom, amely a magyar népzenei hagyomány ápolására és terjesztésére alakult ki, a párt számára azért volt ellenszenves, mert túlzottan nemzetinek, nacionalistának érezték.

Budapesten az Ifjúsági Park (Ifipark) vált az ifjúság kedvelt szórakozóhelyévé. Itt léptek fel a legnépszerűbb magyar rockegyüttesek, és innen indultak az országos ismertség felé.










Szórakozó fiatalok az IfiparkbanHasonlítsd össze az akkori és a mai táncokat és szórakozási szokásokat! Mit tapasztalsz?



Mit jelentett a három T politikája?
Keress az interneten olyan magyar zenészeket, együtteseket, akik a hatvanas-hetvenes években indultak el a pályájukon!

Az Ifiparkban szigorú szabályok voltak érvényben. A szórakozóhelyet csak nyakkendőben, világos ingben és zakóban lehetett látogatni. Kitiltást eredményezett az „ízléstelen” táncolás és más, feltűnést keltő viselkedés is.
Az új zenét nyugati rádióadókról vagy külföldről behozott hanglemezekről magnószalagra rögzítették, és a házibulik alkalmával ezekre táncoltak. Az első zenekarok magnószalagról tanulták be a számaikat. 1961‒62-ben Budapesten már presszókban, vállalati kultúrtermekben és iskolai klubokban is szólt a rock and roll. Sok helyen a közönséget klubtagsági igazolvánnyal próbálták megszűrni.
A rock az összetartozás, az önkifejezés, az aktivitás zenéje volt, amely társas élményt és szabadságot kínált. Az volt a fontos, hogy a megszokott zene helyett fiatalos, lázadó zene szóljon.
A beat indulásakor a magyar rádió nem vette át a nyugati előadók új számait. Az ifjúsági szórakozóhelyeken mégis rövid idő alatt „liverpooli” stílusban kezdtek el játszani a zenekarok. A Beatles indulása után nem sokkal már Budapesten is komoly beatélet zajlott. Az új klubok előtt sorok álltak, és szájról szájra terjedtek a hírek, hol játszanak a népszerű együttesek.
Az új zenét a kultúrpolitika értetlenül fogadta. A hatvanas évek elején a tévéhíradóban, filmriportokban foglalkoztak ugyan a beatjelenséggel, de inkább az elrettentés, mint a tájékoztatás volt a cél. A dalszövegeket megjelenés előtt a Sanzonbizottság bírálta el. Sok dalt, nagylemezt betiltottak, néhány zenészt besúgókkal figyeltettek. A beat ellentmondásos megítélésére jellemző, hogy az első beatkoncertre a budapesti KISZ-bizottság szervezésében, a Sportcsarnokban került sor, 1963-ban. Az első hazai beatkoncerten valamennyi népszerű együttes fellépett.

Mit jelentett a beatkorszak Nyugaton?

A nyolcvanas évektől az új zenék már nemcsak magnószalagon, hanglemezeken, de videó­klipek formájában is terjedtek. Ekkor vált népszerűvé a videózás. Hazai viszonyok között egy videomagnó nagyon drága volt, ezért elterjedt a közös videózás szokása. A korábbi zajos, táncos házibulik helyett szokássá vált, hogy egy baráti társaság összeült, és közösen megnézett egy-egy nehezen megszerzett és gyakran rossz minőségben átmásolt nyugati filmet.

Kérdezd meg szüleidet, nagyszüleidet, melyik együttest szerették a korszakból! Keress néhány számot az interneten az előadóktól, és hallgasd meg! Miben különböznek az akkori slágerek a maiaktól?


88690933635
Olvasmány 2.
A szuperhatalmak helyzete az 1960-as, ’70-es években


Leonyid Iljics Brezsnyev (1906–1982)

A kubai rakétaválság (lásd 7.-es tankönyv, 15. téma) után Hruscsov pozíciója meggyengült a Szovjetunió Kommunista Pártján belül, ezért 1964-ben leváltották. A Szovjetunió irányítását az új pártfőtitkár, Leonyid Brezsnyev vette át. Erre az időszakra Moszkva és Washington már a kölcsönös elrettentés stratégiája alapján fegyverkezett: olyan hatalmas mennyiségű atomtöltetet és hordozóeszközöket halmoztak fel, amelyek egy nyílt háború kirobbantásától visszatartották a vezetőket. Mindkét kormányzat tisztában volt azzal, hogy a birtokukban lévő több ezer atomrobbanófej egymás kölcsönös elpusztítására képes, és több százmillió ember halálát okozná.

Ismételj! Mit jelentett a fegyverkezési verseny?
Milyen jellegű fegyverzetrendszereket hoztak létre?

A Szovjetunió továbbra is saját befolyási övezetének tekintette Kelet-Közép-Európát. A szovjet birodalmi gondolat alapján a térséget 1945 óta szoros katonai, politikai és gazdasági ellenőrzés alatt tartották. Mindenhol pártállami diktatúrákat segítettek hatalomra, amelyek megkérdőjelezhetetlen hatalmú vezetői a Szovjetunió elvárásai és utasításai szerint irányították országaikat. Moszkva az 1980-as évek végéig akár katonai ­beavatkozások árán is kész volt ezt a helyzetet megőrizni. 1953-ban Kelet-Berlinben, 1956-ban Magyarországon, 1968-ban Csehszlovákiában vetették be ilyen céllal a szovjet hadsereget.


A prágai tavasz
1968 januárjában Csehszlovákia Kommunista Pártja, Alexander Dubček első titkár vezetésével reformokba kezdett. Szabadon engedték a politikai elítélteket, beszüntették a sajtó cenzúráját, enyhítettek az utazási korlátozásokon. A&nbsp;„prágai tavasz” nyolc hónapon keresztül tartó kísérlet volt a gazdaság, a párt és az állam demokratizálására, az „emberarcú szocializmus” kialakítására.

A szovjet haderő tankjai Prágában 1968-banMilyen hatást kelthetett a harckocsik és a katonák megjelenése a főváros utcáin?

Brezsnyev elfogadhatatlannak tartotta e reformokat, mert gyengítették a Szovjetunió fennhatóságát és a diktatórikus irányítást. Ezért 1968 augusztusában szovjet csapatok léptek Csehszlovákia területére, hogy visszaállítsák a reformokat megelőző szigorú pártirányítást. A&nbsp;hadműveletekbe bevonták a Varsói Szerződés legtöbb tagállamát, így a Magyar Néphadsereg alakulatait is bevetették a Felvidéken. A szovjet katonai erődemonst­ráció meghátrálásra kényszerítette a csehszlovák pártvezetést. Komolyabb katonai összecsapásokra sehol sem került sor, de a tüntetések szétverése során többtucatnyian életüket vesztették.

Miért döntött Brezsnyev úgy, hogy mindenáron véget vet a csehszlovákiai reformoknak?
Milyen következtetéseket vonhattak le a szocialista ország vezetői az 1968-ban történtekből?


Az 1970-es évek első felében a világ közvéleménye látszólag fellélegezhetett, a két szuper­hatalom vezetői fegyverzetkorlátozási tárgyalásokba kezdtek, és 1972-ben aláírták a SALT–1 megállapodást. Ebben nem leszerelésről, csupán az atomfegyverzetek növelésének korlátozásáról döntöttek.

A SALT–1 lényege. A SALT betűszó, amelyet a „tárgyalások a hadászati fegyverek korlátozásáról” (Strategic Arms Limitation Talks) angol kifejezés kezdőbetűiből alkottak megMiben állapodott meg a két szuperhatalom egymással? Miért?

Az ellenséges légkör további enyhülését jelezte a finn fővárosban, Helsinkiben, 1975 nyarán megtartott nemzetközi találkozó, amelyen 35 állam, közöttük a két szuperhatalom vett részt. A&nbsp;tanácskozás közösen elfogadott záróokmánya kimondta az alapvető emberi jogok és a kölcsönös biztonság tiszteletben tartásának fontosságát. A szólás- és véleménynyilvánítási szabadság vagy a gyülekezési jog korlátozása a szovjet típusú rendszerekben mindennapos dolognak számított. A nyugati országok az emberi jogok melletti kiállással akarták fokozatosan fellazítani a kommunista vezetés egyeduralmát a szocialista országokban.

Mit jelentett az enyhülés időszaka a hidegháborúban?

A Szovjetunió azonban kihasználta az Amerikai Egyesült Államok látszólagos meggyengülését (vereség Vietnámban – lásd 7.-es tankönyv 16. téma) és az olajválság okozta gazdasági problémákat. Ez utóbbi hátterében az állt, hogy egy arab–izraeli háborút követően az olajtermelő arab országok vezetői 1973 októberében leállították az olajszállítást azokba az országokba, amelyek Izraelt támogatták. Ők látták el kőolajjal Nyugat-Európát és részben az Amerikai Egyesült Államokat is, ezért a kialakuló hiány miatt az olaj ára a négyszeresére nőtt.
Az olajárrobbanás átmenetileg súlyos gazdasági problémákat okozott, például a gazdaság teljesítményének csökkenését és a munkanélküliség növekedését idézte elő a nyugati világban. Az 1970-es évek végére, az 1980-as évek elejére a legtöbb érintett országban gazdasági szerkezetváltást hajtottak végre, amelynek során energiatakarékossági lépések történtek, és a gazdaság hatékonyságát csúcstechnológiák alkalmazásával növelték. Számos atomerőművet építettek, és megkezdődött a tengeri olajfúrótornyok telepítése is.

Mit jelentett az olajválság időszaka?














A kőolaj árának emelkedése az 1970-es években




Elnézést, nincs benzin” – írja ki az amerikai benzinkutas 1973-banMilyen következményekkel járt az olajválság?





A két szuperhatalom eközben folytatta a tárgyalásokat, és 1979-ben aláírták a SALT–2 egyezményt. Ennek életbe léptetése azonban elmaradt, mert ebben az évben a Szovjetunió hadereje bevonult Afganisztánba. Az Amerikai Egyesült Államok ezt a lépést a nyugati világ biztonságát veszélyeztető támadásnak értékelte, és újra felgyorsította a saját fegyverkezési programját.
A szovjet hadsereg Afganisztán egészét soha nem tudta ellenőrzése alá vonni. A hegyvidéki terep kedvezett az amerikaiak által is támogatott afgán ellenállóknak. Évekig tartó gerillaháború dúlt, amelyben több mint 26 ezer szovjet katona és több százezer (560 ezer – 2 millió) afgán ember halt meg. A Szovjetunió végül 1988-ban megkezdte csapatai kivonását az ország területéről.

88784772504
