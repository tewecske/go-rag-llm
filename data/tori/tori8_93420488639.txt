Ráhangoló
Az ipari forradalom, illetve az azzal párhuzamosan zajló szellemi változások hatására teljesen átalakultak a hagyományos társadalmak, és kialakultak a ma is létező modern társadalmak. Lezajlott a népességrobbanás, az emberek tömegesen városokba költöztek, megélhetésüket már főképpen az ipar és a szolgáltatások jelentették. Ezzel együtt az életmód és az életfelfogás is gyökeresen megváltozott.


Ismételj! Milyen változásokat eredményezett az ipari forradalom?
Hogyan módosult a középkori rendi társadalmakról alkotott kép a 18–19. században?

Az ipari forradalmak hatásai
Az ipari forradalmak hatásai
Az évezredek óta létező hagyományos társadalmak működésében döntő változást hoztak a 18–19. században lezajló ipari forradalmak, valamint az ezzel párhuzamosan történő szellemi változások (felvilágosodás, természettudományok fejlődése, új eszmék). A legmeghatározóbb jelenség a népességrobbanás, azaz a népesség korábban elképzelhetetlen mértékű növekedése volt, ami számos további következménnyel járt. A gyors növekedés fő oka az addig jellemzően magas halálozási ráta radikális csökkenése volt, mivel a születések még egy ideig megmaradtak a hagyományos társadalmakra jellemző magas szinten.

Mi a különbség a népességnövekedés és a népességrobbanás között?

A halálozás csökkenését egyfelől a mezőgazdaság fejlődése (ellenállóbb állat- és növényfajták, trágyázás, majd műtrágyázás stb.) tette lehetővé, amivel egyre inkább sikerült leküzdeni az éhínségeket. Az egészségügy területén is hatalmas előrelépések történtek: megjelentek a különböző védőoltások. A biológia és az orvoslás fejlődése következtében sikerült azonosítani több tömegjárvány kórokozóját. Kidolgozták az ellenük való védekezési módokat, és több súlyos fertőző betegségnek pedig az ellenszerét is megtalálták. 1. 1928-ban a baktériumok által okozott fertőzések elleni gyógyszerként felfedezték az antibiotikumot.













Edward Jenner, „a védőoltás atyja”. A sebész­orvos arra lett figyelmes, hogy a tehénhimlőn átesett tehenészlányok immunissá váltak a&nbsp;halálos fekete himlővel szemben. Kísérletként tehénhimlővel megfertőzött egy kisfiút, aki valóban immunissá vált a fekete himlővel szemben. A további kísérletek során saját gyermekén is kipróbálta új módszerét. Bár mások is kísérleteztek hasonló eljárásokkal, Jenner az eredményeit publikálta, így ma őt tartjuk az oltás atyjának.




Himlőoltásról készült kép 1807-bőlKik lát­hatók a&nbsp;képen? Vajon miért olyan aggódó a&nbsp;nagy­mama arca?






Az emberiség jótevője


Egy korabeli francia karikatúra így látta: a tudós legyőzi a veszettséget Minek ábrázolta a kép a tudóst?

Louis Pasteur (lui pásztőr) francia vegyész kezdetben az erjedés kémiai folyamatát tanulmányozta, és megállapította, hogy a tej és a bor megsavanyodásáért a szabad szemmel nem látható baktériumok a felelősek. Arra is rájött, hogy a bomlási folyamatok hőkezeléssel (pasztörizálással) és az élelmiszerek gondos tárolásával jelentősen lelassíthatók. Kutatásaival elősegítette az élelem tartósítását, valamint csökkentette a csecsemőhalandóságot. Az ekkoriban elterjedt cumisüvegek nem voltak még kellően fertőtlenítve.
Pasteur az állatbetegségek tanulmányozása során megtalálta a veszettség gyógyításának módját is. A legyengített vírusból oltást készített, és azzal injekciózta be az állatokat, amelyek így védettekké váltak. A kikísérletezett ellenanyaggal először egy kilencéves pásztorfiúnak sikerült megmentenie az életét, akit egy veszett kutya megmart.
&nbsp;

Milyen előnyökkel járt az élelmiszerekkel kapcsolatos felfedezés?
Miért tűnhetett akkoriban veszélyesnek a védőoltás?



Milyen tudományos felfedezések történtek az időszakban?

A halálozás csökkenését nagyban elősegítette a magyar Semmelweis Ignác 19. század közepén tett felfedezése is: statisztikai bizonyítékok alapján jutott arra a következtetésre, hogy az orvosoknak szüléslevezetés előtt tisztítószerrel meg kell mosni a kezüket, és akkor töredékére csökken az anyák szülés utáni halálozása. Mindezek mellett a higiéniai viszonyok általános javulása is hozzájárult a halálozás csökkenéséhez – például a zárt csatornahálózatok kiépülése vagy a szemétszállítás megszervezése is nagyban visszaszorította a fertőzések terjedését.

Semmelweis (ejtsd: szemmelvejsz) Ignác


Semmelweis Ignác szobra Buda­pestenMire utalnak a szobor mellékalakjai?

A 19. századi magyar orvost az anyák megmentőjeként ismerik világszerte. Abban az időben nagyon sok anya néhány nappal a szülés után meghalt gyermekágyi lázban. Semmelweis a bécsi kórház szülészetén dolgozva észrevette, hogy kevesebben halnak meg így abban a kórteremben, ahol csak a bábák dolgoznak. Gyanakodni kezdett, hogy a gyermekágyi lázhoz vezető fertőzést valamiképpen a doktorok okozzák. Sok esetben a doktorok és az orvostanhallgatók boncolások végzése után mentek megvizsgálni a szülészeten fekvő anyákat. Semmelweis egyik kollégája pedig azért halt meg, mert boncolás közben megvágta az ujját. Ráadásul a halála előtt ugyanolyan tünetek jelentkeztek nála, mint a gyermekágyi lázban szenvedő anyáknál. Mind­ebből a magyar orvos arra a következtetésre jutott, hogy a fertőzésveszélyt kell minimálisra csökkenteni. Minden doktornak klórvizes kézmosást javasolt, továbbá az orvosi eszközök rendszeres tisztítását is elrendelte. Ragaszkodott a kórtermek állandó takarításához, a szellőztetéshez és a gyakori ágyhuzatcseréhez is. Az intézkedések eredményeképpen csökkent a bécsi szülészeten a fertőzések okozta halálesetek száma. Semmelweis tevékenysége következtében a nők számára a szülés végre nem jelentett halálos veszélyt.

Mit figyelt meg Semmelweis Ignác?
Milyen következtetéseket vont le ebből?
Miért nevezik az anyák megmentőjének?



Mely tényezők segítették elő a halálozás radikális csökkentését?

A népességrobbanás mellett a másik leginkább szembetűnő társadalmi változás a városok dinamikus növekedése, valamint a városi életmód térhódítása, vagyis az urbanizáció volt. Az ipari forradalom hatására egyfelől gyorsan növekedett a városokban az ipar munkaerőigénye, másfelől a&nbsp;gépesítés miatt a mezőgazdaságban egyre kevesebb emberi munkára volt szükség, így a falvak munkaerőigénye csökkent.
Ennek következtében a népesség növekvő arányban áramlott a városokba (a folyamat mennyiségi oldalát, azaz a városok és városlakók számának növekedését nevezzük városodásnak). A mennyiségi változás mellett kialakult a városi életforma is, amelynek fontos összetevője a közművekkel (csatorna, víz- és villanyellátás stb.) vagy éppen boltokkal és kulturális intézményekkel való jobb ellátottság. A városi életforma terjedését, fejlődését – azaz a városodással együtt járó minőségi változást – nevezzük városiasodásnak.

A 19. század eleji Párizs egyik főútjáról készült metszetrajzFigyeld meg a már kiépített csatornát és az útburkolatot! Mutasd be a kép alapján néhány mondattal a korabeli nagyvárost!


Ismételj! Melyik korszakban kezdődött Magyarországon ez a folyamat?

A városiasodás szerepe
A gyorsan népesedő nagyvárosokban megnőtt a járványos betegségek veszélye. Különösen a munkások lakta elhanyagolt és túlzsúfolt negyedekben lehetett tartani a járványok kitörésétől. Ennek megelőzése érdekében javítottak a higiéniai viszonyokon. A városokban csatornázták a házakat, utcákat, és a vezetékes, tiszta ivóvíz is elterjedt a településeken. Rájöttek ugyanis, hogy a szennyezett víz, a szemét és a&nbsp;piszok kedvez a betegségek terjedésének. Javult a betegek ellátása is. Állami pénzen közkórházakat létesítettek.

Mit tettek a betegségek megelőzése érdekében?
Miért volt mindenki érdeke, hogy a munkásnegyedek is csatornázva legyenek?

Népességnövekedés és népességfogyás
Népességnövekedés és népességfogyás

A demográfiai átmenet szakaszaiÉrtelmezd a diagramot a szöveg segítségével! Fogalmazzuk meg, hogy hogyan változik a népességszám az egyes szakaszokban! Melyik szakasz lehet a demográfiai robbanás állapota, és melyik a „demográfiai tél”? Mi okoz­hatja az I. szakaszban a halálozási görbe hullámzását és az V. szakaszban az emelkedését?&nbsp;

A népesedéssel foglalkozó tudomány, a demográfia az ipari forradalmak nyomán bekövetkező népességrobbanást egy hosszabb folyamat, a demográfiai átmenet részének tekinti. E folyamat első részét képezi a hagyományos társadalmak demográfiai állapota, amikor a születés és a halálozás is magas szinten áll, ezért a népesség csak nagyon lassan növekszik. Az átmenet második szakaszában az ipari forradalom következményeként gyorsan lecsökken a halálozás, de a születések még hosszabb ideig magas szinten maradnak, ezáltal lezajlik a népességrobbanás. Később – az átmenet harmadik szakaszában – a születések száma is csökken, ezáltal a népesség növekedése lassulni kezd. Ennek az volt az oka, hogy az emberek érzékelték, hogy a halálozás lecsökkenése miatt már nem szükséges a korábban jellemző magas számú gyermek vállalása, valamint a modernizálódó társadalmi értékrend is ebbe az irányba hatott. Az átmenet negyedik szakaszában pedig már a születések is a halálozások alacsony számához illeszkednek, stagnáló népességet eredményezve. Az idő múltával egyre több demográfus írja le a népesedési átmenet ötödik szakaszát is: az elöregedés miatt ismét növekedésnek induló halálozás, valamint a túlzottan alacsony szintre kerülő születésszám elvezethet a tartós népességfogyásig, a „demográfiai tél” kialakulásához, ami ma egyre több országban jellemző.

A természetes szaporodás a FöldönOlvassuk le a diagramról, hogy mikor volt a legmaga­sabb a természetes szaporodás értéke! Vessük össze ezt az előző anyagrészben (hagyományos társadalmak) található, a népesség megduplázódásáról szóló adat­sorral! A természetes szaporodás ábrán lát­ható alakulásával ellentétben a világnépesség ma is növekszik. Oldjuk fel a látszólagos ellent­mondást!


Milyen demográfiai folyamatok zajlottak a hagyományos társadalmak átalakulása során?

A túlnépesedés kérdése
A 20. század második felében volt a leggyorsabb a népességnövekedés, így a túlnépesedés kérdése a közvélemény érdeklődésének középpontjába került. Kétségtelen, hogy a gyorsan növekvő népesség hatalmas terhet ró az ellátórendszerekre (oktatás, egészségügy, infra­struktúra stb.), valamint a természeti környezetre. Így egyes területeken kialakulhat túlnépesedés, azaz olyan helyzet, hogy az adott terület természeti erőforrásai nem képesek biztosítani az ott sűrűsödő hatalmas népesség ellátását.
A növekvő számú népesség ugyanakkor a gazdaságra előnyös hatást is gyakorolhat, például az állandó kereslet és a nagy tömegben biztosított munkaerő tekintetében. Napjainkban a népességnövekedés üteme globálisan csökken, és ma már minden előrejelzés a 21. század közepére-végére teszi annak megállását. Emellett elmondható, hogy világszinten az éhezők aránya is csökken, azaz a modern mezőgazdaság egyre inkább képes ellátni a megnövekedett számú népességet.

Milyen új kihívásokkal jár együtt a túlnépesedés?
Mit jeleznek előre a 21. századi folyamatok láttán?


A demográfiai átmenet az egyes országokban, világrészekben más és más időpontban zajlik le. Míg a 20. század második felében, végében Ázsia és Dél-Amerika járt élen a népességnövekedésben, ma már e kontinensek népesedési üteme is csökken, és egyedül Afrika maradt dinamikusan növekedő népességű földrész, az ebből fakadó számos problémával együtt. Az ún. fejlett világban ugyanakkor egy, az egész emberi történelmet tekintve merőben új jelenség alakult ki: a tartós népességfogyás, más néven „demográfiai tél”. 2. E helyzet a demográfiai átmenet hagyományos kategóriáival nem magyarázható, ugyanis nem járványok vagy éhínségek okozzák a népességfogyást, hanem az alacsony születésszám.

Az egy szülőképes korú nőre jutó gyermekek számának (termékenységi arányszám) alaku­lása világszinten (1950–2015)Milyen jövő­beli előrejelzést lehet adni a világnépességre vonatkozóan a termékenységi arányszám változása alapján?


Mi jellemzi napjainkban a fejlett világot?

Gyermekvállalás a modern társadalmakban
Az alacsony születésszámért egyes esetekben részben a gazdasági helyzet is felelős (a gyermekvállalással járó anyagi terhek miatt), de leginkább a modern társadalmak értékrendje magyarázza a jelenséget. A&nbsp;21. század fejlett társadalmaiban élő ember egyfelől a születéssza­bályozás minden eszközével bír, másfelől egyre kevésbé kívánja vállalni a gyermekneveléssel járó terheket, kötöttségeket és felelősséget. Addig, amíg a hagyományos társadalmakban számos okból a gyermekvállalás megkérdőjelezhetetlen szükségszerűség volt, a 21. századi fejlett világ modern társadalmaiban ez egy szabadon meghozható döntéssé vált, melyet sokan az ideálisnak tekintett és elvárt önmegvalósítás szempontjából „hátráltató tényezőnek” értékelnek. Ennek következtében manapság gyakori a kései gyermekvállalás, illetve egyre több pár mond le a gyermekvállalásról.

Mi okozhatja a „demográfiai tél” kialakulását?


A népességfogyás következményei igen súlyosak. Első helyen a mai nyugdíjrendszerek fenntarthatatlansága említhető. Ugyanis egyre növekszik a nyugdíjaskorúak aránya, míg a nyugdíjjárulékot befizető aktív korúak aránya pedig csökken. Az elöregedő társadalom is súlyos terheket ró az ellátórendszerekre, így az egészségügyre és az idősgondozásra. A népességfogyás szükségszerűen vezet munkaerőhiányhoz, illetve egy-egy nemzet vagy társadalom demográfiai összeroppanásához. Mindezekből kö­vetkezően tehát célszerű az ezzel kapcsolatos közgondolkodáson változtatni, és gazdasági eszközökkel is mindent megtenni a „demográfiai tél” elhárítása érdekében.

Vidám családi kirándulás


Milyen következményei lehetnek a népességfogyásnak?

Szerencsére létezik pozitív példa is: Izraelben modern társadalmi keretek között stabilnak látszik a népesség reprodukciója, sőt enyhe növekedés is tapasztalható. Magyarországon például anyagi ösztönzéssel próbálják támogatni, hogy a tervezett gyerekek közül minél többen megszülessenek. Kiemelendő, hogy az emberi élet alapvető, természetes eleme az élet tovább­adása, a gyermeknevelés, ­mellyel számos egyénileg megélhető öröm jár együtt, emellett a társadalom fennmaradásáért tett felelősségvállalásnak is elsőrendű eleme.



  



A Három Királyfi, Három Királylány Mozgalom logója. A szervezet egykori alapítója, dr. Kopp Mária (1942–2012) szerint: „A népmesékben mindig a harmadik királyfi vagy királylány menti meg az öreg királyt, az országot. A mai demográfiai helyzetben nagy szükség volna arra, hogy megszülethessenek a kívánt, tervezett gyerekek.”Mire hívta fel Kopp Mária a figyelmet?





Miért lenne fontos a&nbsp;népességfogyás megállítása?

Tóth I. János a „demográfiai tél” következményeiről

„Sajnos a modernizációs folyamatok a gyermekvállalás ellen hatnak. […] a lecsupaszodott individuum [egyéniség] számára nem racionális dolog gyereket vállalni, nemcsak arról van szó, hogy nem »praktikus« és anyagilag hátrányos, hanem arról is, hogy az önmegvalósító én programjába nem fér bele a szülői feladatokkal együtt járó önfeláldozás. […] Senki nem mondja ki, de a helyzet Kelet-Európában több mint drámai. Az 1988-ban még majdnem 9 milliós Bulgária lélekszáma jelenleg 6,5 milliós. Tehát az elmúlt 30 évben Bulgária elveszítette a népességének 30 százalékát.”


Mely, a modern társadalomra jellemző tényezők hatnak a gyermekvállalás ellen a szöveg értelmében? Miért lehet még súlyosabb a helyzet Kelet-Európában?


Sajtócikk, 2021

„Európa legnagyobb gazdaságát [Németországot] masszív munkaerőhiány fenyegeti a népesség elöregedése és az alacsony születési arány miatt – figyelmeztetett legutóbb […] a szövetségi munkaügyi hivatal elnöke a héten a Süddeutsche Zeitungnak [német újság] adott interjúban. Csak az idén nagyjából 150 ezerrel csökken a munkaképes korúak száma, és a helyzet csak még drámaibbá válik majd a&nbsp;következő években. Vitathatatlan tény, hogy Németország kifogy a dolgozókból – fogalmazott, hozzátéve, hogy minden egyes szektorban hiány lesz majd szakképzett munkaerőből, az egészségügyi ápolóktól kezdve a logisztikai szakembereken keresztül az akadémikusokig. Szerinte emiatt az országnak évente 400 ezer bevándorlóra van szüksége, »sokkal többre, mint amennyien az elmúlt években érkeztek«. Hangsúlyozta azonban, hogy az űrt nem menekültekkel, hanem célzottan csábított bevándorlókkal lehet csak betölteni.”


A német gazdaság mely fenyegető problémájára hívja fel a figyelmet a cikk?
Miért alakulhatott ki a probléma?
Milyen más megoldása lehetne a németeknek a munkaerőhiány pótlására?


88695235164

88695246505
A migráció
A migráció
A migráció – azaz a népesség térbeli mozgása, vándorlása – az emberi történelem kezdetei óta létező jelenség. Mértéke azonban az ipari forradalom nyomán bekövetkező népességrobbanással, a közlekedési lehetőségek és a tömegkommunikáció dinamikus fejlődésével együtt jelentősen megnövekedett.
Az emberek túlnyomó többsége számára alapvetően a&nbsp;szülőföldön való élet a legideálisabb (hagyományok, rokoni-baráti kapcsolatok, helyismeret stb.), mégis sokan, akár tömegesen is, az elvándorlás mellett döntenek. A migrációnak több típusa létezik. Térbeliségét tekintve beszélhetünk belső migrációról, amikor országon belül történik a vándorlás (például vidékről városba költözés), vagy külső migrációról, amely országhatár átlépésével jár (például kivándorlás, munkavállalás vendégmunkásként). A vándorlás időbelisége tekintetében létezik végleges migráció (például ha valaki külföldre vándorol ki, és ott is marad), vagy ideiglenes (például az egyetemi tanulmányok idejére vagy vendégmunkásként – családját szülőföldjén hátrahagyva – meghatározott időre), esetleg ismétlődő (ingázás munkahely és lakhely között) migráció. A vándorlás okát tekintve pedig beszélünk a jobb élet reményében történő migrációról, amelynek eredményeként gazdasági bevándorlók érkeznek egy országba, más esetben viszont üldöztetés, háború vagy időjárási csapás elől a legközelebbi biztonságos országba érkeznek menekültek, akik a veszély elmúltával általában vissza kívánnak térni szülőhazájukba.

A migráció egyes típusaiAzonosítsd a migráció egyes tanult típusait az ábrán! Csoportosítsd őket a tanult kategóriák szerint!


Milyen formái és okai vannak a migrációnak?

A migráció a történelem során mindig nagyon fontos, országok, civilizációk sorsáról döntő jelenség volt. A vidék-város vándorlás során egész tájak arculata alakul át, elnéptelenedhetnek teljes térségek, megváltozhat a társadalom szerkezete. A külső migráció mindenképpen előidézi egy korábban homogén társadalom multikulturálissá, azaz több kultúrát magában hordozóvá válását. A multikulturalizmus főleg az olyan nagyvárosokra jellemző, ahol különböző kulturális és vallási háttérrel rendelkező népcsoportok élnek együtt.
A migráció természetesen új munkaerővel és új, akár inspiráló civilizációs hatásokkal gazdagíthatja a befogadó társadalmat. 3. Ebben az esetben is fontos viszont a bevándorlók sikeres beilleszkedése, integrációja – például a nyelv megtanulása vagy akár a fogadó ország társadalmába való beolvadása, asszimilációja.

Hogyan jöhet létre a multikulturális társadalom?

Ha azonban a bevándorló közösség a kritikus méretnél nagyobb, és nem integrálódik a fogadó ország társadal­mába, önálló közösséget alkot, akkor párhuzamos társadalmak jönnek létre. Ilyenkor az egyazon helyen egymás mellett élő csoportok között akár etnikai-kulturális feszültségek, ellentétek is kialakulhatnak. Természetesen mindez szorosan összefügg a fogadó társadalom demográfiai állapotával és kulturális önazonosság-tudatának mértékével. 4.
A nem integrálódó bevándorló közösségektől fontos megkülönböztetni az ún. őshonos kisebbségeket, akik szülőföldjükön maradva kerültek idegen országba, amikor az országhatárok átléptek rajtuk. Számukra alapvető jog a nemzeti-kulturális önazonosságuk megtartása.


Miben különbözik az őshonos kisebbségek és a bevándorló közösségek helyzete?
Mi vezethet a párhuzamos társadalmak kialakulásához?


Napjainkban a migráció talán még a korábbi korokhoz képest is meghatározóbb jelenség. A fejlett társadalmakra jellemző tartós demográfiai fogyást és az abból fakadó munkaerőhiányt a bevándorlással kívánják orvosolni. Ezenfelül a migrációnak sosem voltak olyan könnyű feltételei, mint napjainkban. Kifejlődött a gyors és nagy tömegű utast szállítani képes közlekedési hálózat, a tömegkommunikáció segítségével pedig könnyen beszerezhető a vándorláshoz szükséges minden információ. Ráadásul a fogadó országok nem is gördítenek komoly adminisztratív akadályokat a bevándorlás elé. A&nbsp;jövő kérdése, hogy sikerül-e megerősíteni a szülőföldön maradást a világban és ehhez a megfelelő körülményeket megteremteni, illetve a már elvándoroltakat mennyire sikerül integrálni. 5.

Miért vált a migráció a 21. század egyik fő kihívásává?
A modern társadalom
A modern társadalom
A 18–19. századtól a társadalmi gondolkodás is teljesen átalakult. A korábban magától értetődő hierarchiát a modern társadalomfelfogás elveti, helyette sokkal inkább az egyenjogúság és a szabadság eszméit állítja a középpontba (például jobbágyfelszabadítás, női választójog, polgárjogi küzdelmek). Párhuzamosan a korábban létező és nagyon erős helyi, vidéki közösségek megszűnésével egyre inkább az individualizmus, azaz az egyéni célokat, vágyakat, tevékenységet középpontba állító életfelfogás vált uralkodóvá. Ez az egyenjogúsággal és szabadsággal párosulva az egyik oldalról óriási egyéni teljesítményeket és a modern élet ideális céljaként felfogott önmegvalósítást teszi lehetővé, másik oldalról viszont az emberi élet legalapvetőbb, közösségben megélhető elemeinek gyakorlását teszi nagyon nehézzé vagy akár lehetetlenné. 6.

Milyen új szemléletmód jelenik meg a modern társadalomfelfogásban?

Az éremnek tehát két oldala van: addig, amíg a hagyományos társadalmakban sok egyéni érzés, vágy nem kapott teret, nem valósulhatott meg pusztán a hagyományok és a hierarchikus rend miatt, addig a modern társadalmak e téren az egyéni kibontakozás számtalan lehetőségét biztosít­ják. Ugyanakkor a modernizáció velejárója a kis közösségek szétesése, ezzel együtt pedig a hagyományok és a hierarchia felszámolása. Ennek eredményeképpen a társadalom működésének legalapvetőbb kérdései (családalapítás, gyerekvállalás) és alapértékei (például saját kultúra, vallás) is megkérdőjelezhetővé válnak. Így végső soron a társadalom önfenntartása és önazonossága is veszélybe kerülhet. A&nbsp;modern társadalmakban jellemzően idővel bekövetkezhet a tartós népességfogyás, azaz a „demográfiai tél”.

Beszéljétek meg, miért fontos a hagyományok és az értékek megőrzése!

A 20. század végétől a társadalmakra a kibontakozó globalizáció is erőteljesen hat. A kifejezés a latin globus (’földgömb’) szóból ered, és világméretűvé válásként értelmez­hető. Ennek egyik példája, hogy ma már ugyanazokkal a vállalatokkal és márkanevekkel a világ szinte minden pontján találkozhatunk. Emellett a banki átutalások segítségével bárki a hazájától távol is intézheti vásárlásait és a vállalkozásokkal kapcsolatos pénzügyeket. Mindehhez fejlett informatikai, kommunikációs és közlekedési rendszerekre van szükség.
A globalizáció legfontosabb hajtóereje az a lendületes tudományos-technikai-informatikai fejlődés, amelyet az internet kialakítása és bővítése, a számítógépek, majd mobiltelefonok folyamatos fejlesztése kísér. Ma már szinte a világ bármely pontján, bármilyen információhoz pillanatok alatt hozzájuthatnak az emberek az „okoseszközeik” segítsé­gével. Ez a kommunikációs forradalom egyfajta globális információs társadalmat hoz létre napjainkban.  Számos ország ez ellenében a helyi, nemzeti identitás megerősítésében látja a jövőt.


Mit jelent a globalizáció?
Emelj ki konkrét példákat arra, miként értelmezhető az információs társadalom kifejezés!


Az integráció kérdése

„Történelmének nagy hányadában, de az elmúlt évezredben mindenképpen, Nagy-Britannia populációja egyedülállóan statikus volt. Még a normann hódítások idején, 1066-ban is […] a lakosság mindössze 5 százaléka lett normann. Az ezen esemény előtt és után végbemenő mozgás kizárólag az Ír-sziget és a később az Egyesült Királyság részeivé váló vidékek között történt.
Majd 1945 után Nagy-Britanniának be kellett töltenie a munkaerőpiacon keletkezett űrt […]. A következmények közé tartoztak a faji alapon keletkező problémák. Emlékszünk a Notting Hill-i 1958-as zavargásokra, amikor is nyugat-indiai bevándorlók csaptak össze fehér londoniakkal.”

(Douglas Murray: Európa furcsa halála,&nbsp;Budapest, 2018. 15–17.)

Mennyiben volt jellemző a migráció története során Angliára?
Miért indult meg a migráció a második világháború után? A migráció mely következményét említi a szerző?


Huntington: Megújul-e a ­Nyugat?

„A Nyugat kultúráját a nyugati társadalmakon belüli csoportok is veszélyeztetik. Ilyen veszélyforrást jelentenek azok a más civilizációkból érkező bevándorlók, akik az asszimilációt elutasítva továbbra is az anyaország értékeit, szokásait és kultúráját képviselik és hirdetik. Ez a jelenség különösen az Európában élő muzulmánokra jellemző, akik egyébként nem számítanak túl nagy közösségnek. […] Európában a nyugati kultúrát ugyanígy megrendítheti, ha központi összetartó eleme, a kereszténység meggyengül.”

(Samuel P. Huntington: A civilizációk összecsapása és a világrend átalakulása, Budapest, 1998.)

Milyen folyamatokra hívta fel a szerző a&nbsp;figyelmet? Miért tartja ezt veszélyesnek?


Oswald Spengler A Nyugat al­konya című művéből (1918–1922)

„A nagy fordulat akkor következik be, amikor egy nagy műveltségű nép mindennapi gondolkodásában a gyermekek létezésére indokokat kezdenek keresni. A természet nem ismer indokokat. […] Ősi népek bő gyermekáldása természeti jelenség, melynek meglétén senki nem morfondírozik, még kevésbé hasznán vagy kárán. Ahol születési indokok egyáltalán tudatosulnak, ott maga az élet vált már kérdéssé. Ott elkezdődik a születésszám »észszerű« korlátozása – amit már Polübiosz [ókori görög történetíró] Görögország végzeteként sirat, de ami persze már előtte is régóta szokásos volt a nagyvárosokban, és a római korban szörnyű méreteket öltött – amit kezdetben az anyagi kényszerűséggel ma­gyaráznak, de aztán nagyon hamar már semmivel sem fognak indokolni. ”


Milyen problémára hívta fel a figyelmet ebben a részletben a német filozófus?
Mennyire aktuális szerinted napjainkban – bő száz évvel a mű megjelenése után – Spengler problémafelvetése?

Változás és  folyamatosság
A jelentős történelmi változások&nbsp;sokféle szempontból jellemezhetők.

Mutasd be a 20. századi globalizációt a következő szempontokból!
– Miként vált érzékelhetővé a korabeli emberek számára?– Milyen jellegű változásokat hozott? (Politikait, gazdaságit, társadalmit?)– Milyen sebességgel zajlott le? (Gyorsan, lassan, fokozatosan, robbanás­szerűen?)– Milyen méretű volt a változás? (Helyi, regionális, világméretű?)– Milyen hatásokkal járt? (Rövid vagy hosszú távúakkal?)– Hogyan értékelhető a globalizáció? (Fejlődés vagy hanyatlás?

Meg tudjuk-e határozni a globalizáció kezdetének és végének időpontját? Indokold válaszod!
&nbsp;


Női szerepek változása a történelem során
Női szerepek változása a történelem során


A 15. század elején készült kép a falusiak téli életérőlMutasd be, mi minden látható a képen! Miben különbözne egy nyári idő­szakot bemutató kép a munkamegosztás szempontjából?

Szinte a letelepedéstől, azaz az újkőkori mezőgazdasági „forradalomtól” egészen az ipari forradalmak koráig működő hagyományos társadalmakban a női szerep legfőbb eleme az anyaság, illetve a háztartás vezetése volt. A lányokat kiskoruktól erre nevelték és készítették fel, majd felnőttkorukban pedig ezt valósították meg, és adták tovább a saját lánygyermeküknek. Ezt várta feltétlenül a szűkebb közösségük is tőlük, hiszen a hagyományos világképben az eltérő férfi és női szerepeket ugyanúgy magától értetődően elfogadták, mint a társadalmi rétegek közötti különbségeket. Úgy tartották, hogy az Isten által teremtett rend szerint más és más a két nem feladata, melyek azonban egyaránt és ugyanannyira értékesek, illetve fontosak, pótolhatatlanok. 7.
Az isteni teremtés rendje a családon belül is érvényesült, külön-külön eltérő feladatokkal, nemi szerepekkel. A családfő, azaz az apa feladata volt a család megélhetését biztosító nehéz és megterhelő fizikai munka. A nők a háztartást működtették, illetve kisebb gazdasági munkákban vettek részt, és a gyermekeket nevelték, amelyekben a fér­fiak a mezőgazdasági munka miatt kevésbé tudtak részt venni. A gyerekektől alázatot, szülők iránti tiszteletet és a családi életben való egyre nagyobb részvételt vártak.


Hogyan alapozta meg a hagyományos világkép a közösségek fennmaradását?

A „gyermekáldás” fontossága
Általában a férfiak voltak alkalmasabbak a mezőgazdasági munkákra – már csak a nemek közötti fizikai különbségek miatt is –, míg a gyermekek világra hozása és nevelése már önmagában is egy teljes embert igénylő feladat, ami a női szerep lényegét adta. Ebből következik, hogy egyik nem sem létezhetett volna hosszabb távon a másik nélkül. Kiemelendő, hogy a hagyományos társadalmakban egy-egy gyermek születése, a „gyermekáldás” a legnagyobb ünnepnek számított. Nem véletlen, hogy királyok esetében egy egész ország várta a trónörökös születését, és ágyúszóval, harangzúgással adták ország-világ tudtára, ha egészséges utód született. A gyermek kihordása, megszülése és nevelése tehát a legfontosabb élethivatás volt, amely mellett lényegében nem volt sem lehetséges, sem szükséges – és nem is várta el senki –, hogy a nők a politikai-katonai-kulturális közélet terén is jelen legyenek.

Értelmezd a kifejezést: „gyermekáldás”!


Mindezek ismeretében tehát rossz úton indulunk el, ha a hagyományos társadalmi rendben egyedül a nők alávetettségét látjuk. Nem véletlen, hogy a kereszténység által leginkább tisztelt emberi személy is nő volt (Szűz Mária). 8. Ugyanakkor kétségtelen, hogy a hagyományos társadalom keretei között sok nő érezhette azt, hogy pusztán a hagyományok és a társadalmi szokásrend korlátozza képességeik, ambícióik kibontakoztatását. Ennek ellenére akadtak ellenpéldák is, akár, ha több országot irányító királynőkre (például Mária Terézia) vagy katonákkal megrakott várat védő birtokosasszonyra (például Zrínyi Ilona) gondolunk, sőt akár vármegyegyűlésen elnöklő női főispánra is találunk példát (Czobor Erzsébet a 16. században).

Nézz utána az interneten, ki volt Jeanne d’Arc! Milyen meghatározó szeret játszott a francia történelemben?



Svájcban csak 1971-ben kapták meg a nők a választójogot. A svájci posta 2021-ben kibocsátott emlékbélyege azt ábrázolja, hogy könnyű elhallgattatni azokat, akik nem rendelkeznek szavazati joggal. Érdekes, hogy létezett a választójog kiterjesztése elleni nőmozgalom, egyetemen tanult nők vezetésével (Svájci Nők Szövetsége a Női Választójog Ellen). Jelmondatuk a következő volt: „Egy jó anyának több hatalma van, mint egy szorgos szavazatot követelőnek.”

Amint felváltotta a hagyományos társadalmi rendet a modern társadalomfelfogás, úgy vált kérdéssé a női szerep mibenléte is. A polgári jogegyenlőség, mint modern alapérték természetszerűen vonta maga után a női egyenjogúság igényét is. Ennek keretében a modern társadalomfelfogás elveti, hogy a női nem egyedüli fő feladata, szerepe az anyaság, ehelyett a női és férfiszerepet egyenjogúnak tekinti. Ehhez szükségszerűen meg kellett változtatni (esetenként hosszú küzdelem és mozgalmak árán) a társadalmi hagyományokat, jogi kereteket – ennek leglátványosabb elemei közé tartozik a női választójog megvalósítása, vagy éppen a&nbsp;nők egyetemi tanulmányai és munkavállalása előtt álló akadályok megszüntetése.
A 21. századra a modern társadalmakban megvalósult a női egyenjogúság, aminek legfontosabb pozitív következménye, hogy a női kreativitás, ambíciók akadálytalanul kibontakoztathatók.

&nbsp;

Hogyan illeszkedik a modern társadalomfelfogásba a női egyenjogúság kérdése?

Részletek Szent Pál apostol leveleiből a nők helyzetével kapcsolatban:

„Nincs többé zsidó vagy görög, rabszolga vagy szabad, férfi vagy nő, mert mind­annyian eggyé lettetek Krisztus Jézusban.”
„Az Úrban sem férfi nincs asszony nélkül, sem asszony nincs férfi nélkül, mert bár az asszony a férfiből lett, a férfit az asszony szüli, így végül is minden Istentől van.”
„Az asszony engedelmeskedjék férjének, akárcsak az Úrnak, mert a férfi feje az asszonynak, ahogy Krisztus feje az Egyháznak.”


Vitassuk meg a Szent Pál apostol leveleiben kifejtett gondolatokat!


Nők a középkorban

„Hugo de Sancto Victore (1096–1141), a kor egyik legbefolyásosabb gondolkodója […] hármas rendszert javasol: a férfias bölcsesség (sapientia), a nőies okosság (prudentia) és az állatias érzékiség (sensualitas) hármasságát, leszögezve, hogy mindhárom tulajdonság benne van az emberi lényekben, különböző arányban. Ő fogalmazza meg a házasság – e korban központi egyházi szentséggé emelkedő – intézménye kapcsán, hogy a nőt »drága társnak« teremtette az Isten, és nem úrnőnek vagy szolgálónak (»nec domina, nec ancilla sed socia«), ezért teremtette az oldalbordájából, hogy lássa a férfi: mellette áll; nem pedig a fejéből, ami az uralom vagy a lábából, ami a szolgaság jele lett volna.”

(Klaniczay Gábor: Nők a középkorban,&nbsp;részlet – Rubicon, 2015/8.)

Milyen módon vélekedett a nők szerepéről az idézett középkori gondolkodó?


88695235161

88695235174
Összefoglaló kérdések és feladatok

Keress összefüggéseket az ipari forradalom és az egészségügyi helyzet javulása között!
Mit értünk modern társadalom alatt?
Milyen életmód és szemléletmód jellemzi a modern társadalmat?
Milyen demográfiai változások történtek a 18. századtól napjainkig, és miért?
Mutasd be a globalizáció előnyeit és hátrányait!
Hogyan változott meg a női szerepkör az elmúlt évszázadokban?

Kislexikon
halálozási ráta:&nbsp;Halálozási arányszám, az 1000 lakosra jutó meghaltak száma egy évben.
