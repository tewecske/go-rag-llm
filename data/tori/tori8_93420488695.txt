Ráhangoló
Az évszázadok során a magyarság rengeteg kulturális és tudományos örökséget adott a világnak. Számos neves tudós, feltaláló, mérnök és híres művész alkotott, akiknek találmányaira vagy műalkotásaira méltán emlékezünk. Emellett a különböző sportágak megszületése óta a magyar sportolók számtalan sikereket értek el a különböző versenyeken. Természetesen az összes híres ember bemutatására nincs lehetőségünk, ezért is ösztönzünk arra, hogy végezz te is kutatómunkát.


Idézd fel a különböző művészeti órákon tanultakat! Sorolj fel híres zeneszerzőket, festőket, képzőművészeti alkotókat!
Melyik a kedvenc sportágad? Kik voltak a legeredményesebb magyar sportolók az elmúlt években?


Feljegyzés Julianus barát jelentése alapján, 1235–1236

„Ezután Julianus barát, aki egyedül maradt, nem tudva, hogy miként juthat tovább, szolgája lett egy mohamedán papnak és feleségének, akik Nagy-Bolgárországba [a bolgárok ősi földje, a Volga folyó mentén] készültek utazni, s meg is érkeztek ide. Ennek az országnak egyik nagy városában, mely állítólag ötvenezer harcost tud kiállítani, a barát egy magyar nőt talált, aki a keresett földről erre a vidékre ment férjhez. Ez magyarázta a barátnak az utat, hogy merre menjen, s azt állította, hogy kétnapi járóföldre biztosan megtalálja azokat a magyarokat, akiket keresett. Így is történt. Megtalálta pedig őket a nagy Etil [Volga] folyó mellett. Kik látván őt s megértvén, hogy keresztény magyar, nagyon örvendeztek megérkezése felett. Körülvezették őt házaikban és falvaikban, és keresztény magyar véreik királyáról és országáról behatóan tudakozódtak. Bármit mondott nekik a hitről vagy egyebekről, a legfigyelmesebben hallgatták, mivel teljesen magyar a nyelvük; megértették őt, és ő is azokat. Pogányok, akiknek semmi tudomásuk nincs Istenről, de bálványt sem imádnak, hanem úgy élnek, mint az állatok. Földet nem művelnek, lóhúst, farkashúst és efféléket esznek, kancatejet és vért isznak. Lovakban és fegyverekben bővelkednek, és igen bátrak a harcban. A&nbsp;régiek hagyományaiból tudják, hogy ezek a magyarok tőlük származnak, de hogy hol vannak, nem volt tudomásuk róla.”


Milyen életmód jellemezte a Magna Hungariában élő magyarságot?
Milyen ellentmondások, illetve túlzások lehetnek Julianus barát leírásában?

Lábnyomaink nyomában
Lábnyomaink nyomában
A középkorban egy Kárpát-medencén kívüli „lábnyom” létezéséről Julianus barát hozott hírt. A&nbsp;domonkos rendi szerzetes a 1230-as években eljutott a Volga–Káma folyó mentén lévő Magna Hungariába, ahol az ott élő magyarokkal találkozott, majd hazajött, és tájékoztatta IV. Béla királyt a fel­fedezéséről.&nbsp;1. A következő útja során már nem jutott el a távoli „Magyarországig”, mert a közeledő mongol/tatár támadás ezt megakadályozta. Julianus barát tudósításából két fontos következtetés vonható le: valamikor kettévált a magyarság, és csak az egyik része jött tovább a Kárpát-medence felé, ugyanakkor a Magna Hunga­riá­ban maradt népesség is jelentősebb számú lehetett, hiszen évszázadokon keresztül meg tudták őrizni nyelvi önállóságukat. Magna Hungaria sorsát rövidesen a mongol invázió, illetve – a régészeti feltárások alapján – az orosz népesség betelepülése pecsételte meg a 14–15. században.
Hat évszázaddal később indult útnak Kőrösi Csoma Sándor, aki a keleti magyar őshaza felkutatására vállalkozott. Bízott páratlan nyelvtehetségében – élete során mintegy 20 nyelvet sajátított el – és a korabeli Kelet-kutatás eredményeiben, amely a magyarok őshazáját a távoli Kína északnyugati részén, Dzsungáriában feltételezte. A székely fiatalember 1819-ben hagyta el az országot, és indult el Közép-Ázsia felé. Úti célként a Kína északi részén lévő ujgurok földjét akarta elérni, de útját számtalan tényező – így a térségben pusztító pestisjárvány, majd az afgán határon kirobbanó háború – nehezítette meg. India határáig jutott el, ahol a britek segítségével 1823-ban megérkezett Tibetbe, amely a világ számára akkor teljesen ismeretlen ország volt.
A következő éveket az ottani buddhista kolostorokban töltötte el, ahol a nyelvtudós nekiállt egy tibeti–angol szótár összeállításának.&nbsp;2. 1834-ben adatta ki élete nagy művét, és a szótárból Magyarországra is hazaküldetett. Az Euró­pa-szerte elismert kutató néhány évig még Indiában élt, majd 1842-ben újra elindult az ujgurok földje felé. Sajnos nem érte el célját, néhány hónappal később maláriában halt meg. Kőrösi Csoma Sándor a Kelet-kutatás egyik legjelentősebb tudósává vált, megalapította a tibetológia tudományát, és hírnevét az is öregbítette, hogy Japánban buddhista szentté avatták.

88930939316

Miről vált híressé Kőrösi Csoma Sándor?

Magyarok a sivatagban
Az igen kalandos életű Almásy László a 20. század elején az Egyiptom és Líbia határán elterülő nagy kiterjedésű sivatagot térképezte fel. Az egyik útja során rábukkant egy olyan sziklakanyonra, amelynek barlangjaiban sok, az újkőkorból származó sziklarajzot talált. Az őskori művészek a több ezer évvel korábbi állapotokat örökítették meg: virágzó környezettel és úszó emberekkel. A növény- és vízábrázolások láttán Almásy úgy vélte, hogy évezredekkel korábban nagy kiterjedésű víz­felületek voltak a térségben.

Az Úszók barlangja – barlangi sziklarajz az egyiptomi Gilf el-Kebir fennsík térségében

A beduinok által „a homok atyjának” is nevezett Almásy 1935-ben Egyiptom déli részén, a Nílus egyik szigetén, Vádi-Halfa közelében egy kisebb magyar közösségre talált rá. Az általa „magyaraboknak” nevezett törzs felmenőit valószínűleg a 16. században hurcolták el még gyermekként Magyarországról az oszmán-török hódítók. A felnevelt gyermekekből janicsárok lettek, akiket I. Szelim szultán (1512–1520) a Núbiai-sivatagba küldött, azzal a céllal, hogy biztosítsák az ottani karavánutakat. A „magyarabok” ősei tehát már az Oszmán Birodalom katonáiként telepedtek le, és alapítottak családot a térségben.

Nézz utána Almásy László életútjának! Miért kapott Vaskeresztet Rommel tábornagytól? Kiknek és hogyan nyújtott védelmet 1944 végén Budapesten?


James Gilbert Gerard skót orvos visszaemlékezéséből

„Ott ő a lámával és egy szolgával kilenc négyzetlábnyi helyiségben szorult össze, három-négy hónapon át el volt szigetelve. Szobácskájából nem mert egyikük sem kimozdulni, a környék hóval volt ­fedve, és&nbsp;a hévmérő rendszerint a 10–16&nbsp;°C-on állott zéró alatt. Ott ült ő birkabőr bundába burkolódzva, összefont karokkal, s ebben a helyzetben reggeltől estig olvasott, tanult, melegítő tűz és alkonyat után világító mécses nélkül. A padlón aludt, és csak az egyszerű, csupasz falak nyújtottak oltalmat az éghajlat zordonságával szemben.
A hideg olyan erős volt, hogy nehéz feladatnak bizonyult kezeit kihúzni a gyapjútakaró alól, hogy a könyv lapjait hajtogathassa. Némi fogalmat nyújthat az a tény, hogy a nyári napforduló napján, június 23-án frissen esett hó fedte a talajt, s már a&nbsp;rákövetkező szeptember 10-én, midőn a termést még nem aratták le, a földet ismét hólepel borította. Ilyen e vidék örökös telének borzadalmas arculata. Fölemlítek itt egy körülményt, Csoma szorgalmának bizonyságául. Ő ilyen helyzetben, mely más embert bizonyára kétségbe ejtett volna, összegyűjtött és elrendezett negyvenezer tibeti szót. Már majdnem befejezte a szótárt, és a műszógyűjteményben jelentékeny haladást tett. Mindkettő, amennyire én ítéletet mondhatok felőle, bizonyságot tesz rendkívüli szorgalmáról és tibeti ku­tatásairól. Lelkesülten mondá el előttem, hogy már is elég ismeretet szerzett a ti­beti nyelvben, hogy célját elérhesse még azon esetre is, ha lámájának oktatásától meg lenne fosztva betegség vagy egyéb oknál fogva.”


Milyen körülmények között dolgozott Kőrösi Csoma Sándor?
Milyen tudományos munkát folytatott?

Szórványmagyarság a világban
Szórványmagyarság a világban
A magyarság első nagy kivándorlási hulláma a 19‒20. század fordulóján zajlott. Az Osztrák‒Magyar Monarchia részét képező Magyarországról mintegy 2 millió ember távozott az Amerikai Egyesült Államokba. (A Monarchia másik felét ebben az időben kb. 1,7 millió ember hagyta el.) A Magyarországról kivándorlók harmada volt magyar. Többségüket a jobb munkalehetőség és a gyors meggazdagodás reménye vitte a tengerentúlra. Néhány év múlva sokan közülük visszatértek.



  



Az Argentínában élő magyarok újságjának címoldalaMiért játszanak fontos szerepet az ilyen újságok az identitás megőrzésében? Miért játszik fontos szerepet a trianoni békediktátumra való emlékezés az identitás megőrzésében?





88930939319

Ismételj! Mely társadalmi rétegeket érintette leginkább a kivándorlás?

Az első világháború végi összeomlást és a trianoni békediktátumot követően több százezer, az új határokon kívül rekedt magyar keresett menedéket az anyaországban. Ugyanakkor évekig tartott, amíg a hadifoglyok hazatérhettek előbb Olaszországból, majd Szovjet-Oroszországból.
A második világháború előtt, alatt és azt követően ismét félmillió magyar menekült Nyugatra. Ennek oka a zsidóüldözés, a szovjet megszállás és a Rákosi-diktatúra hatalomra jutása volt.
Az 1956-os forradalom és szabadságharc vérbe fojtása után újra mintegy 200 ezer honfitársunk hagyta el az országot. Később is még politikai okokból, engedély nélkül, további ezrek távoztak – ahogy akkoriban mondták, „disszidáltak” – a Kádár-rendszer időszaka alatt.



Milyen politikai események okoztak újabb és újabb kivándorlási hullámot?

A honfoglalás 1100. évfordulóján a világ magyarságának számát 15,7 millióra becsülték, amelyből 13 millióan a Kárpát-medencében, az egykori történelmi Magyarország területén éltek. A többiek a különböző földrészeken, de közülük a fele már nem beszélte a magyar nyelvet. Az ő asszimilá­ció­juk az adott többségi nemzetben, távol az óhazától szinte elkerülhetetlen. A kapcsolattartás viszont – ellentétben a szocializmus időszakával – ma már nem ütközik akadályokba. A világba szétszóródott magyarok közül sokan világraszóló eredményeket értek el pályafutásuk során.

Miért nehéz megtartani az anyanyelvet és a nemzeti kultúrát idegen környezetben?
Tudósok és feltalálók – magyar találmányok a technika világában
Tudósok és feltalálók – magyar találmányok a&nbsp;technika világában
Az iparosodás tudományos-technikai ismereteinek bővíté­sében számos magyar tudós, feltaláló és mérnök tevékenykedett. Az energiaátvitel problémáját, a nagyfeszült­ségű áram elosztását Zipernowsky Károly, Déri Miksa és Bláthy Ottó transzformátora oldotta meg. Puskás Tivadar a telefonhírmondó megtervezésével az egyszerű polgárlakások számára is biztosította a vezetékes hírközlést.&nbsp;3. A 19. század végén Kandó Kálmán tervezésével elkészült Európa első villamosított vasútvonala Olaszországban, majd néhány évtizeddel később az általa megtervezett villanymozdonyok is szolgálatba álltak (1932). A&nbsp;robbanómotorok hatékonyabb üzemeltetését Bánki Donát és Csonka János porlasztója (kar­burátor) biztosította. Csonka a hazai gépkocsigyártás megteremtésében is jeleskedett. A&nbsp;századforduló után több magyar is tevékenykedett a Ford-birodalom megalapozásában, így például Galamb József. 4.
A magyarországi nagyvállalatok – a Ganz, az Egyesült Izzó, a Telefongyár – mérnökei nagy sikereket értek el az elektrotechnika és a híradástechnika fejlesztésében is. Bródy Imre (1891–1944) 1934-ben mutatta be a kriptongázas izzólámpát a&nbsp;Budapesti Nemzetközi Vásáron. Bay Zoltán (1900–1992) új típusú fénycsöveket fejlesztett ki.

88930939332

88930939322

Az űrkutatás kezdetei
Bay Zoltán számára a világhírt azonban a radarhullámoknak a csillagászatban történő felhasználása hozta meg. A második világháború után kivándorolt az Amerikai Egyesült Államokba, és ott 1946-ban olyan érzékeny berendezést épített, amellyel képes volt felfogni és megmérni a Földtől közel 400 ezer km-re keringő Holdra küldött és onnan visszaverődő rádiójeleket.

Milyen új távlatokat nyitott meg Bay Zoltán találmánya?


Ismételj! Hogyan illeszkedtek a magyar feltalálók találmányai a korszak további technikai-tudományos ismereteihez?

A telefonhírmondó napi­rendjének részlete 1897-ből
10.00–10.30 Tőzsdejelentés10.30–11.00 Hírlapszemle, érdekesebb hírek, táviratok11.00–11.15 Tőzsdejelentés11.15–11.30 Helyi és színházi hírek, sport11.30–11.45 Tőzsdejelentés11.45–12.00 Országgyűlési hírek12.00–12.30 Udvari, politikai, katonai hírek12.30–13.30 Tőzsdejelentés13.30–14.00 Ismétlés az eddig olvasott érdekes hírekből14.00–14.30 Törvényhatósági hírek, táviratok14.30–15.00 Helyi hírek

Melyik társadalmi réteg számára volt fontos a telefonhírmondó működése?
Hogyan neveznénk ma a telefonhírmondó szolgáltatását?


Charles Sorensen visszaemlékezése a Ford T-modell kidolgozásáról, 1906–1908

„1908 márciusára készen voltunk arra, hogy bejelenthessük a T-modellt, de nem voltunk fölkészülve a gyártására. Októberben bemutattuk a kocsit a közönségnek. Joe Galamb [Galamb József] harmadik emeleti szobácskájából forradalmi jármű gördült ki. A&nbsp;következő 18 évben aztán Piquette Avenue, Highland Park, River ­Rouge [ejtsd: piket evnyu, hájlend park, rivör rúzs] üzemeiből és a többi szerelőüzemből szerte az Államokban még több mint 15 millió követte azt.”


Milyen munkát végzett Galamb József a Ford-gyárban?


Magyar feltalálók a 20. század első felében
A Magyarországon tevékenykedő Fonó Albert (1881–1972) 1932-ben új eljárásokat szabadalmaztatott a sugárhajtású repülőgépmotorok építéséhez. Jendrassik György (1898–1954) műegyetemi tanár, a Ganz-gyár mérnöke 1938-ban megépítette a világ első nagy hatékonyságú gázturbináját. Az ­általa tervezett dízelmotor került az 1934-ben forgalomba állított, 110 km/h-s sebességgel száguldó, korszerű Árpád sín­autóbuszba is.

Az Árpád sínautóbusz


Miért voltak ezek a találmányok igen fontosak a 20. század második felében?



Golyóstollreklám egy argentin újságban 1945-bőlNézz utána az interne­ten, milyen további találmányai voltak Bíró Lászlónak!

Mihály Dénes (1894–1953) már 1919-ben bemutatta telehor nevű berendezését, amely képes volt állóképet sugározni nagy távolságra. További újításain alapultak az 1920-as évek végén felállított első televíziós rendszerek. Ekkoriban tette közzé saját televíziókészülékének leírását egy másik magyar mérnök, Tihanyi Kálmán (1897–1947) is.
Egy magyar újságíró, Bíró László (1899–1985) hozta forgalomba az első megbízható, szép írásképet nyújtó golyóstollat az 1930-as évek elején, amely hamarosan felváltotta a nehezen kezelhető és mindig foltot hagyó töltőtollakat. Találmányát fivérével együtt szabadalmaztatta, aki vegyészként a megfelelő állagú tinta kifejlesztésében volt a segítségére. Bíró a második világháború előtt Argentínába emigrált, ahol találmányát véglegesen szabadalmaztatta.

Vitassátok meg, hogyan változtatták meg az emberek életét az említett találmányok!


Magyar Nobel-díjasok és világhírű tudósok
Magyar Nobel-díjasok és világhírű tudósok


Szent-Györgyi Albert

Eddig számos magyar tudós, alkotó kapta meg a legnagyobb tudományos elismerést, a Nobel-díjat (közülük néhányan nem Magyarországon születtek, de magyar felmenőkkel rendelkeztek). Szent-Györgyi Albert orvos és kémikus (1893–1986), a szegedi egyetem professzora 1937-ben kapta meg a kitüntetést a C-vitamin élettani szerepének vizsgálatáért. Ő volt az első magyar Nobel-díjas, egyszersmind az egyetlen, aki hazai kutatásaiért kapta meg az elismerést. Más magyar tudósok hazájuktól távol folytatták kutatásaikat, mivel a nyugati országok fejlettebb technológiával rendelkező tudományos közegé­ben jobban ki tudták bontakoztatni tehetségüket. Nyugaton, főleg az Amerikai Egyesült Államokban a kedvezőbb gazdasági-politikai környezetben a Magyarországot elhagyó tudósok jelentős eredményekkel gazdagították a tudományt. Elsősorban a kémia, a fizika, a matematika, az orvostudomány és a köz­gazdaságtan területén tevékenykedtek.


88930939339

Miért volt jelentős Szent-Györgyi Albert tevékenysége?




Teller Ede a Manhattan-projekt azonosító jelvényévelNézz utána a könyvtárban vagy a világhálón, mi volt a Manhattan-projekt!

&nbsp;

Neumann János és egy korai számítógép


Hevesy György kémikus (1885–1966) 1943-ban kapott Nobel-díjat a radioaktív izotópok orvosi felhasználása terén végzett kutatásaiért. Wigner Jenő fizikus (1902–1995) 1963-ban lett Nobel-díjas az atommagok és az elemi részecskék kutatásában elért eredményeiért. Gábor Dénes fizikus (1900–1979) 1971-ben kapta meg a Nobel-díjat a háromdimenziós képalkotás (hologram) kifejlesztéséért. Valamennyien a két háború közötti időszakban alapozták meg világhírüket. Éppen úgy, mint azok a tudósok, akik többek között az amerikai atombomba kifejlesztésében való részvételüknek köszönhették ismertségüket. Szilárd Leó fizikus (1898–1964) nevéhez fűződik a nukleáris láncreakció felfedezése, Teller Ede (1908–2003) fizikusnak meghatározó szerepe volt az atombombánál is pusztítóbb erejű hidrogénbomba kifejlesztésében. Neumann János (1903–1957) matematikust a modern számítógépek atyjaként tartják számon. Az őáltala megfogalmazott alapelvek és számos technikai megoldása máig meghatározóak a számítástechnikában.
A 21. század elején, egy 1975-ben megjelent alkotásáért, a Sorstalanság című, holokausztról szóló regényéért kapott irodalmi Nobel-díjat Kertész Imre (2002).


Nézz utána a szövegben megjelenő Nobel-díjasok életrajzának! Mikor hagyták el az országot?
Magyar művészek a világban
Magyar művészek a világban
Munkácsy Mihály (1844–1900) festőművész érdeklődése Párizsban fordult a francia realizmus felé. A tehetősebb külföldi műértők anyagi segítséget is adtak a francia fővárosba költöző festőnek. Munkácsy sokat tartózkodott külföldön, de mindig visszatért Magyarországra. Az épülő magyar Országház számára megfestette a Honfoglalás címet viselő képet.

Munkácsy Mihály: Honfoglalás

Kortársa, Liszt Ferenc (1811–1886) híres zeneszerzőként szerzeményeiben a tipikusan magyar verbunkosok hang­zását közvetítette a műértő nyugat-európai közönség számára. Még életében számos magyar és külföldi elismerést kapott, politikusok keresték barátságát, személyesen megjelentek koncertjein. Liszt Ferenc támogatta a hazai kulturális életet, így a magyar Zeneakadémia megépítését, amelynek egy ideig elnöke és tanára volt.
A 20. század elejére kialakuló modern kultúrán belül három réteget lehet elkülöníteni: a magaskultúrát (elitkultúra), a tömeg- és a népi kultúrát. A magaskultúrába hagyományosan a klasszikus műfajokban alkotott igényes művek körét soroljuk. A&nbsp;tömegkultúra a fogyasztói társadalom számára készített szórakoztatóipari termékek összességét jelenti. A&nbsp;népi kultúra körébe pedig hagyományosan a paraszti társadalmak művészetét soroljuk.

88930939342

Milyen jellemzői voltak a modern kultúrának?

A korszakban újult erőre kapott a népköltészet, a néptánc, a népszokások gyűjtése és bemutatása a városi lakosságnak. A millennium után indult meg a népzenei dallamok fonográfra rögzítése és tudományos feldolgozása. 1906-ban Kodály Zoltán és Bartók Béla közzétette első népdalgyűjteményét. Mindketten világhírű zeneszerzőként olyan nagy sikerű zenekari műveket is alkottak, amelyekben a népzene dallamai is megjelentek. Bebizonyították, hogy a népzene és a modernitás nem összeegyeztethetetlen.&nbsp;5.

Miért volt fontos Kodály Zoltán és Bartók Béla tevékenysége?



A Casablanca moziplakátja 1943-ból. A rendezőként feltüntetett Michael Curtiz „rejti” Kertész Mihály nevét

A fogyasztói társadalom terjedésével egyre nőtt az igény a mindenki számára érthető és megfizethető modern tömegkultúrára is. Ebben nagy szerepet kapott a szórakoztatóipar. A 20. század elején sorra nyíltak meg a „mozgóképes színházak”, azaz a mozik. A korban még csak fekete-fehér némafilmeket mutattak be, amelyek közül a legismertebb alkotások a Corvin Filmgyár által készített művek voltak. A&nbsp;Filmgyár főrendezője Korda Sándor volt, aki a tanácsköztársaság bukása után Nyugatra emigrált, Bécs és Berlin után előbb az Amerikai Egyesült Államokban, majd Nagy-Britanniában tevékenykedett. Elmondható, hogy az angol filmipar kialakításában elévülhetetlen szerepe volt, emiatt a híres filmrendezőt 1942-ben lovaggá ütötték.
A Corvin Filmgyár rendezői között volt Kertész Mihály is, aki szintén a tanácsköztársaság bukása után előbb Ausztriába, majd az Amerikai Egyesült Államokba emigrált. Az első hangosfilm 1927-ben készült el Hollywoodban, amely a szórakoztató filmek gyártásának világviszonylatban is kiemelkedő helyszíne lett. Kertész Mihály filmrendezőként mintegy 100 filmet készített el. Többször is jelölték Oscar-díjra, és az egyik alkotásáért, a Casablanca című filmjéért 1944-ben kapta meg a rangos elismerést.


Keressünk az interneten Korda Sándorhoz és Kertész Mihályhoz köthető filmrészleteket! Nézzünk meg belőlük néhányat!

Az 1980-as évek elején Rofusz Ferenc és Szabó István nyertek Oscar-díjat a filmjeikért, majd néhány évvel ezelőtt Nemes Jeles László és Deák Kristóf is elnyerte az igen rangos elismerést.

Nézz utána az interneten, mely alkotásokkal nyerték el az Oscar-díjat az említett rendezők! Tekintsd is meg a filmeket!

Bartók Béla a népzenéről, 1931

„A népzene kétféle anyagból tevődik össze. Egyik alkotóeleme a népies műzene, más néven városi népzene; másik alkotóeleme a falusi népzene, más néven paraszt­zene. […] Városi népzenének, […] azokat az egyszerűbb szerkezetű dallamokat nevezhetjük, amelyeket úriosztályból származó dilettáns szerzők komponáltak, és amelyek elsősorban az úriosztályban terjedtek el; a parasztosztályban vagy egy­általán nem, vagy csak aránylag későn, az úriosztály közvetítésével. Nálunk ezeket a dalokat »magyar nóta« néven ismerik. […] Tágabb értelemben vett parasztzenének nevezzük mindazokat a dallamokat, amelyek valamely nép parasztosztályában el vannak terjedve, vagy valaha el voltak terjedve, és amelyek a parasztok zenei érzésének ösztönszerű kifejezői. […] ez a fajta zene tulajdonképpen nem más, mint városi kultúrától nem befolyásolt emberekben öntudatlanul működő természeti erő átalakító munkájának eredménye. Ezért ezek a dallamok a legmagasabb művészi tökéletesség megtestesítői.”


Milyennek tartotta Bartók a népzenét a műzenéhez képest?
Hogyan tekintett a paraszti világ zenei kultúrájára?

Világraszóló sportsikerek – magyarok az olimpiákon
Világraszóló sportsikerek – magyarok az&nbsp;olimpiákon
Az első újkori olimpiát 1896-ban Athénban rendezték meg, majd négyévente más-más városok adtak helyszínt az egyre népszerűbb sporteseménynek. A magyar sportolók már az első olimpián több érmet szereztek, így például Hajós Alfréd két olimpiai aranyérmet szerzett úszásban. Innentől kezdve minden olimpia szép magyar eredményekkel zárult. (1916-ban az első világháború miatt elmaradt, 1920-ban pedig nem hívták meg az egykori központi hatalmak ­államait.) Idővel az egyéni teljesítmények mellett az összesített nemzeti rangsor is jelentős figyelmet kapott. Ehhez hozzájárult, hogy nőtt a csapatsportok száma, amelyek egyébként is alkalmasabbak voltak a nemzeti érzés tömeges felkeltésére. 6. Számos állam a politikai propaganda eszközének tekintette a sportot. Az itt elért nemzetközi sikereket úgy állították be, mintha azok az állam ideológiáját és nagyhatalmi törekvéseit igazolnák.

88930961619

Milyen jelentőségre tettek szert a különböző sportversenyek?

A berlini olimpia 1936-ban


A berlini olimpián részt vevő magyar csapat tíz aranyérmet szerzett. Csák Ibolya kiélezett versenyben győzött női magasugrásban

A sportversenyek átpolitizáltsága különösen igaz volt az 1936-ban Berlinben rendezett olimpiára, amely a korszak legjelentősebb sporteseménye volt. Németország még Hitler hatalomra lépése előtt nyerte el az olimpiarendezés jogát. A nemzetiszocialista Németország végül csak úgy rendezhette meg az eseményt, hogy meg kellett ígérnie, senkit nem fog diszkriminálni a résztvevők közül. Az aranyérmek tekinte­tében a legsikeresebb ország Németország, a második az Amerikai Egyesült Államok, a harmadik Magyarország lett. Ezt az olimpiát már a televízió is közvetítette, így lehetőség nyílt Hitler számára a nemzetközi propagandára is.

Keress rá az interneten, mely sportágakban voltak ekkor sikeresek a magyar versenyzők!



Eközben hosszas előkészületek után 1930-ban a FIFA (Nemzetközi Labdarúgó-szövetség) szervezésében megrendezték az első labdarúgó-világbajnokságot Uruguayban, ahol a házigazdák elsőként hódították el a trófeát. Ezután Olaszország büszkélkedhetett kiemelkedő eredménnyel: 1934-ben és 1938-ban is elnyerték a világbajnoki címet. 1938-ban Magyarország ezüstérmet szerzett, mivel a döntőben 4:2-re kikapott az olaszoktól.

A magyar és az olasz csapat az 1938-as világbajnoki döntő előtt

Bő tíz évvel később kezdődött meg a magyar futballtörténelem újabb, még sikeresebb fénykora. Az 1952-es helsinki olimpiát megnyerő aranycsapat 1950 nyara és 1954 nyara között 31 mérkőzésen keresztül nem szenvedett vereséget. Eközben a londoni Wembley-stadionban 6:3-as győzelmet aratott az angol válogatott felett, majd a visszavágón 7:1-re diadalmaskodott Budapesten. Az aranycsapat legendás csa­pat­kapitánya Puskás Ferenc volt, aki 85 válogatott meccsén 84&nbsp;gólt szerzett. A válogatott veretlenségi sorozata 1954. július 4-én ért véget, amikor a Svájcban megrendezett világbajnoki döntőt elveszítette az NSZK-val szemben. 7.

Miért vált legendássá az aranycsapat?

A sport szerepének megváltozása
A második világháború után egyre több ország sportolója kapcsolódott be a különböző versenyekbe, és egyre több sportágban versenyeznek. Miközben az 1896-os athéni olimpián 14 nemzet 250 sportolója indult, a 2021-ben megrendezett tokiói olimpián 207 nemzet mintegy 12 000 sportolója vett részt. Ugyanakkor a 21. században egy-egy olimpiára való felkészülés igen komoly anyagi hátteret is igényel, és mindezzel párhuzamosan számos helyen az üzleti érdekek (reklámbevételek, nézőszámok) is beleszólnak a sportversenyekbe. Emiatt tűnnek el vagy alakulnak át egyes sportágak az olimpiai játékokon.

Magyarország versenyzői a modern kori sportversenyeken és olimpiákon mindig jelentős eredményeket értek és érnek el. A második világháború miatt elmaradó olimpiák (1940 és 1944) után az 1948-as londoni olimpián Magyarország 4. lett az éremtáblázaton. Papp László előbb itt, majd az 1952-es és az 1956-os olimpián is aranyérmet szerzett ökölvívásban. A&nbsp;legtöbb olimpiai aranyérmet Gerevich Aladár nyerte kardvívásban, szám szerint hetet, az elsőt még 1932-ben, az utolsót 1960-ban. Más összehasonlításban Egerszegi Krisztina teljesítménye is rendkívüli, ő az olimpiák történelmének legfiatalabb versenyzője, aki egynél több érmet szerzett egy olimpián. Egerszegi 14 évesen egy arany- és egy ezüstérmet is szerzett úszásban 1988-ban Szöulban.
A 2021-es tokiói olimpiáig bezárólag összesen 304 magyar olimpiai bajnoka volt a játékoknak. Mind közül az 1952-es helsinki olimpia volt a legeredményesebb, hiszen akkor a magyar versenyzők 16 aranyérmet szereztek. Napjainkban az összesített éremtáblázatban Magyar­ország továbbra is az élmezőnyben van. A legsikeresebb magyar sportágak az olimpiai arany­érmek tekintetében a vívás, az úszás, a vízilabda és a kajak-kenu. Az éremhelyezések mellett mindenki tisztában van azzal, hogy a versenyzők és a csapatok sokszor emberfeletti teljesítménnyel is lecsúszhatnak a dobogós helyezésről, és ezért az olimpiai pontszerző helyek is kima­gasló eredményt jelentenek.

Nézz utána, hányadik helyen áll Magyarország az összlakosság számarányát figyelembe véve az összes olimpiai érem tekinte­tében!

Szent-Györgyi Albert a&nbsp;sportról

„A sport a játék alatt tanítja meg az embert rövid idő alatt a legfontosabb polgári erényekre: az összetartásra, az önfeláldozásra, az egyéni érdek teljes alárendelésére, a kitartásra, a tettrekészségre, a gyors elhatározásra, az önálló megítélésre, az abszolút tisztességre, és mindenekelőtt a »fair play«, a nemes küzdelem szabályaira.” (Szent-Györgyi Albert több évig dolgozott a cambridge-i egyetemen. Itt tapasztalhatta meg, hogy az angol felsőoktatásban kiemelt szerepet tulajdonítanak a csapatsportok nevelő hatásának.)


Beszéljétek meg, hogy a csapatszellem kialakulásának példái közül melyiket tartjátok a legfontosabbnak!


A berni döntő utáni események Budapesten, 1954

„És a csapat elvesztette ezt a mérkőzést. Azon az éjszakán tüntetések voltak Budapesten. A&nbsp;nyugtalanság másnapra sem csitult, inkább növekedett. A&nbsp;kirakatokat, ahová szorgos kezek a meccs előtt kitették a futballisták fényképeit, most egymás után betörték. A&nbsp;tüntetők a szövetségi ­kapitány, a magyar futball ledönthetetlennek hitt diktátora, Sebes Gusztáv [az aranycsapat szövetségi kapitánya] lakása elé vonultak, kövek repültek az ablakaiba; felzúdult a »Vesszen Sebes!« kiáltás. Ezrek vonultak fel a körutakon is. […] A&nbsp;sport­őrület mindenesetre csökkent. […] Figyelmüket más kötötte le: a hétköznapok gondjai, eseményei. De valamit nem felejtettek el. A&nbsp;tüntetést.”

(Aczél Tamás – Méray Tibor: Tisztító vihar. London és New York, 1959)

Miért volt különleges ez a tüntetés az 1950-es évek elején?


Oldjátok meg csoportmunkában az alábbi linken tlálható feladatokat!Projekt feladat.
Összefoglaló kérdések és feladatok

Miről szerzett ismereteket Julianus barát a keleti útja során?
Miért vált híressé Kőrösi Csoma Sándor?
Sorolj fel híres magyar feltalálókat találmányaikkal együtt!
Nevezz meg három-négy magyar Nobel-díjas tudóst!
Foglald össze, milyen sikereket értek el a magyar versenyzők az eddigi nyári olimpiákon!

