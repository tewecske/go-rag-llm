
A Magyarországon napjainkban forgalomban lévő hat papírpénz felén olyan személyiség képe látható, aki a mai országhatáron túli területeken született. E példa is megerősíti, hogy a magyarságról beszélve nem állhatunk meg a mai országhatároknál. Szintén beszédes tény, hogy jelenleg a fővárosi utcák, közterületek közül mintegy ezer kapta a nevét különböző határon túli helyekről, ami jól jelzi, hogy közgondolkodásunkban ma is élő a kapcsolat a külhoni magyarsággal.
Ráhangoló

Értelmezzük a „külhoni” kifejezést!
Vedd sorra az atlaszod segítségével a határainkon túli magyarság által lakott területeket!

Határon túli magyarlakta területek
Határon túli magyarlakta területek
Az 1920-as trianoni békediktátum óta a magyarság a Kárpát-medencében több országba szétszabdalva él. (Az egyes elcsatolt területeket és azok pontos megnevezéseit a 7. osztályos tankönyv 83. oldalán találhatjuk.) Tudományos kifejezéssel ezért a szomszéd országokban élő magyarságot őshonos, azaz helyben született kisebbségnek nevezzük, minthogy nem ők vándoroltak külföldre, hanem a határ lépett át rajtuk. 1. Ezzel megkülönböztetjük azoktól a különböző diaszpórákat alkotó, betelepült kisebbségektől, amelyek valamilyen történelmi esemény vagy saját döntés eredményeként elvándorolva kerültek kisebbségi helyzetbe.


A Kárpát-medencei magyarság 2000 körül Azonosítsuk az etnikai tömböket és a szórványterületeket! Vessük össze a térképet Magyarország 1941-ben kialakult államhatáraival!


25179638317

Miért őshonos kisebbségnek tekintjük a határon túli magyarokat?

Jelenleg a magyarság két nagy tömbben, azaz többségé­ben magyarok által lakott, összefüggő térségben él a Kárpát-medencében. Az egyik a központi tömb, amely magában foglalja a mai Magyarországot, illetve a szomszéd országokhoz tartozó határ menti térségeket, ahol szintén többséget alkot a magyarság. E határ menti többségi területeket megtaláljuk a Felvidék délnyugati részén (például Csallóköz), Kárpátalja déli részén (például Beregszász térsége), a Partium egyes területein (például Szatmár és Bihar határ menti térségeiben) ugyanúgy, mint a Délvidék északi, Tisza menti részén (Észak-Bácska és Észak-Bánság). Horvátországban, Szlovéniában és Ausztriában a mai határok közel egybeesnek az etnikai határokkal, így ott csak jóval kisebb létszámban találjuk meg a magyarságot.


Azonosítsuk a térképen a szövegben említett területeket!
Miért mondható el, hogy Magyarország „önmagával határos ország”?


A másik jelentős magyar tömbterület a Székelyföld, amely a mai Románia közepén, a történelmi Magyarország keleti, délkeleti határán helyezkedik el. Még az Árpád-korban telepítették le a székelyeket a Keleti-Kárpátok völgyeibe, medencéibe, hogy őrizzék a királyság keleti határait. 2. Az évszázadok során kialakult a székelyek saját azonosságtudata, de alapvetően a magyarságon belüli néprajzi csoportnak tekintjük őket. Székelyföld becsült lakosságszáma mintegy 800&nbsp;000 fő, amelynek túlnyomó többségét magyarok alkotják.

Ismételj! Hogyan oldották meg Székelyföld visszacsatolását a második bécsi döntés során?

A többségi tömbökön kívül számos magyar él az ún. szórványokban. E területeken nem alkot többséget a magyarság, az adott közigazgatási egységben csak szigetszerűen találunk magyarlakta településeket, vagy az egyes településeken csak kisebbségi arányban vannak jelen magyarok. A határ menti térségek magyar többsége a határtól távolodva fokozatosan adja át a helyét a szórványnak mindegyik említett szomszédos országban, egészen a történelmi Magyarország határaiig (például a Tatár-hágó közelében fekvő Kőrösmező Kárpátalján, vagy a Belgrádtól nem messze található Székelykeve), sőt a csángók esetében azon is túl. 3. Romániában a határ menti és a székelyföldi többségében magyarok által lakott tömbök között is szórványvidékeket találunk (például a népi kultúrájáról híres Kalotaszeg vagy a Mezőség). Alacsony arányuk miatt őket sokkal inkább fenyegeti az asszimiláció, ezért különösen fontos a támogatásuk.

Gyimesi csángók népviseletbenNézz utána, hogy milyen népcsoportjai vannak még (a gyimesiek mellett) a csángóknak! Keresd meg a térképen a területet, ahol élnek!


Miben különbözik a szórványmagyarság helyzete a tömbben élőkétől?



Kós Károly szobra Kolozsváron. Kós Károly Budapesten már neves építész volt, amikor Trianon után hazatért, hogy az erdélyi magyarság támasza lehessen.

Kós Károly: Kiáltó szó (1921)

„Két keserű esztendeje már, hogy szemünk nyugat felé néz. Láttuk, hogyan hanyatlott le ottan a nap. Reménykedő, bízó, sóvárgó és fájó szemünk nézte, hogy a könnyünk csordult ki attól.
Mert a nap csak haladt lefelé, hanyatlott egyre, eleinte lassan, aztán gyorsabban, végül lebukott, és az égen csak a vérveres fellegek maradtak. Most már megdörzsölhetjük szemünket. Egyelőre nincsen tovább. Ez a nap lebukott, ennek vége. És arcunkról letörölhetjük a könnyeket. Még a nyomukat is. […]
Hát eltemették a régi Magyarországot. Szép temetés volt. Sírját beültették virágokkal, és fejtül hímes fejfát szúrtak. Hogy akik élünk még, sírhassunk és sírjunk, és ne merjen eszünkbe jutni az élet, de örökké lássuk a dombot és a virágos dombon a hímes, csillagos, buzogányos fejfát.
Minket még a temetésre sem hívtak meg…
Belenyugszunk, mert bele kell nyugodnunk ebbe is, és – hiszünk örök életünkben.
Elindulunk új utakon, de magunkkal visszük a nagy temetés emlékét, és egy szilánkot egy keresztre feszített ország keresztjéből.”


Milyen érzések és gondolatok jelennek meg a részletben?
Melyik történelmi eseményre utalt ez a részlet: „minket még a temetésre sem hívtak meg”?
Vajon melyik elszakított országrészben élő magyarsághoz tartozott Kós Károly? (Segít az első mondat.)



Székelyek a középkorban
A&nbsp;magyar történetírásban a székelyek eredete vitatott. A mondai hagyományban a hunoktól való származás jelenik meg, vagyis azokhoz a hun harcosokhoz vezetik vissza magukat, akiket Csaba királyfi (a&nbsp;magyar krónikákban Attila hun király legkisebb fia) hagyott hátra Erdélyben. A&nbsp;történészek egy része vallja, hogy már a Kárpát-medencében éltek a honfoglalás előtt, míg mások a magyarság sztyeppei vándorlása során csatlakozó népcsoportnak tartják őket.
A székelyek a kora Árpád-korban az ország különböző pontjain éltek (például Pozsony, Moson, Bihar vármegye), és katonáskodó népességként tűntek fel. Erdély keleti-délkeleti részét szintén a kora Árpád-korban vették birtokba, és ott határvédelmi feladatot láttak el. Saját közigazgatási egységeik voltak: a középkortól kezdve székekre oszlott területük, és Székelyföld csak 1876-ban tagozódott be a vármegyerendszerbe.

Nézz utána a székely himnusz szövegének! Hogyan jelenik meg benne a hun eredet?
Hallgasd meg a teljes himnuszt!


A csángók
A csángók a történelmi magyar határokon túl, Magyarország keleti előterében élő magyar néprajzi csoport. Nevük a legelterjedtebb magyarázat szerint a székely nyelvjárásban használatos „elcsángálni” (elkóborol) szóból származik. A több évszázados román asszimiláló politika miatt az egykor 250&nbsp;000 főre tehető csángó népesség napjainkra a töredékére csökkent. Sok helyütt csak római katolikus hitük különbözteti meg őket a többségi románságtól. Nyelvjárásukban sok régi magyar, illetve román nyelvből átvett szó fordul elő.

Keresd meg a térképen a csángók elhelyezkedését!

Fordulópontok a határon túli magyarok történetében
Fordulópontok a határon túli magyarok történetében
1. Az első világháború végétől 1938-ig
A határon túli magyar kisebbségek Magyarország 1918–1919-es részbeni megszállásával, majd a trianoni békediktátummal alakultak ki. Az elszakított területeken élő közösségek számára az első nagy csapást a vezetőrétegeik elvesztése jelentette. A berendezkedő új hatalom az állam által felügyelt területeken (közigazgatás, igazságszolgáltatás, oktatás stb.) nem tartott igényt a korábbi magyar hivatalnokokra, értelmiségiekre. (Lásd 7.-es könyv 10. lecke Olvasmány.) Ezért ők megélhetésüket vesztve nagy arányban menekültek Magyar­országra, csakúgy, mint a végrehajtott földreformok miatt birtokait elveszítő arisztokrácia. Például Bethlen István gróf, magyar miniszterelnöknek is ez a sors jutott osztályrészül. Mindannyian azért jöttek el, mert az új hatalomra nem kívánták letenni a „hűségesküt”.

Vagonlakók az 1920-as évek első éveibenHonnan érkeztek a vagonlakók?


Idézd fel, kik voltak a vagonlakók! Miért jutottak nehéz szociális helyzetbe?

Az új államok csak formálisan tartották be az állampol­gári jogegyenlőség elvét, valójában igyekeztek minél hamarabb elsorvasztani, asszimilálni (beolvasztani) a magyar közösségeket. A magyar nyelvű oktatást erőteljesen visszafejlesztették, és fel sem merülhetett semmiféle magyar önigazgatás gondolata, sőt nem magyar ajkú lakosság betelepítésével igyekeztek tovább csökkenteni a magyar etnikai arányokat. Általánosságban elmondható, hogy a dualizmus kori magyar nemzetiségi politikához képest jóval szigorúbb politika érvényesült az új hatalmak részéről. Ilyen körülmények között az önazonosság megőrzésének első számú letéteményeseivé az egyházak váltak, amelyek ­szertartásaikkal, vallási és családi ünnepek révén tartották meg a magyar közösségeket. 4. A nehéz helyzetbe került Magyarország igyekezett támogatni a határon túlra került magyarokat, ám ennek csak korlátozott lehetőségei voltak. Ezért vált igen fontossá az önszerveződés, melyre a legszebb példákat az erdélyi magyarság nyújtotta. Színvonalas és közösségteremtő sajtót hoztak létre, felvirágzott az erdélyi irodalom is, amely az egész korabeli magyar irodalmi élet meghatározó áramlatává vált. A kulturális élet vezető alakja az igazi polihisztor Kós Károly volt, de rajta kívül még számos kiemelkedő egyéniséget említhetünk (például Wass Albert, Reményik Sándor, Dsida Jenő, Bánffy Miklós gróf).


Hogyan léptek fel a kisebbségbe került magyarsággal szemben?
Milyen eszközökkel lehetett ez ellen védekezni?


2. A „kis magyar idők" – 1938 és 1944 között
A területi revízió (1938–1941 – lásd bővebben: 7. évfo­lyamos tankönyv 154–155. oldal) ismét fordulatot hozott a határon túli magyarság történetében. Az egyes elcsatolt területek visszatérésével magyarok millióinak vágya teljesült. A&nbsp;később visszaemlékező kortársak csak „kis magyar időnek” nevezték a visszacsatolásoktól a háború végéig eltelt pár évet. Bár a magyar állam igyekezett szociálisan segíteni a visszatért területeket, és a Teleki-kormány szándéka volt az ismét kisebbségi létbe kerülő nemzetiségek számára is megfelelő környezetet teremteni, ez sok esetben nem sikerült, így a feszültségek továbbra is megmaradtak. Ráadásul az új határok túloldalán is maradtak magyarok, akiknek sorsa rosszabbra fordult. Éppen ezért kiemelkedő például Esterházy János gróf életpályája, aki a felvidéki magyarság vezető politikusa volt, 1939-től a Szlovákiában maradt magyarság képviseletét választotta. Hasonlóan járt el Erdélyben Márton Áron erdélyi püspök is, aki a második bécsi döntés megtörténte után Gyulafehérváron maradt, a dél-erdélyi magyar hívek vezetését felvállalva. A főpap 1944-ben felemelte a szavát a zsidóságot érő jogfosztásokkal szemben is. 5.




Terület,&nbsp;időpont
Visszatért területek lakossága
A vissza­csatolt területeken élő magyarok százalékos aránya


Felvidék és Kárpá­t­alja déli része,1938. november 2.
1 041 401 fő
84,4%


Kárpátalja északi része,1939. március 14–18.
674 923 fő
9,2%


Erdély északi része,1940. augusztus 30.
2 644 732 fő
51,8%


Délvidék nyugati része,1941. április 11.
1 030 027 fő
38,9%


Összesen,1938–1941
5 391 083 fő
50,3%


A visszacsatolt országrészek népessége és az ott&nbsp;élő magyarok aránya Ismételj! Mennyi magyart csatoltak el a trianoni béke­diktá­tummal? Mekkora százalékukat csatolták vissza 1941-re?

Hogyan változott meg a határon túli magyarság nagy részének a helyzete a második világháború időszakában?

Reményik Sándor: Templom és iskola (részlet), 1925

„Ti nem akartok semmi rosszat,Isten a tanútok reá.De nincsen, aki köztetekE szent harcot ne állaná.Ehhez Isten mindannyitoknakVitathatatlan jogot ád:Ne hagyjátok a templomot,A templomot s az iskolát!Ti megbecsültök minden rendet,Melyen a béke alapul.De ne halljátok soha többéIsten igéjét magyarul?!S gyermeketek az iskolábanNe hallja szülője szavát?!Ne hagyjátok a templomot,A templomot s az iskolát!”


Mire hívta fel a költő a figyelmet?
Miért fontos ez a kisebbségbe szorult magyarok számára?


Márton Áron Kolozsváron elmondott beszéde 1944 tavaszán

„Értesültem, hogy híveim az egyházmegye legkeletibb határától kezdve […] aggodalommal kísérték a zsidók ellen az utóbbi időkben végrehajtott intézkedéseket. Örömmel hallottam híveimnek ezt az erkölcsi felfogását, véleményét és ítéletét, és főpásztori büszkeséggel említem föl, mert ez […] örvendetes jele annak, hogy az igazi katolikus szellem mélyen benne gyökerezik és ma is eleven erőként él népünk lelkében. Fiai a keleti határokon az embertelen szovjetrendszer betörése ellen harcolnak, városaink és ipartelepeink védtelen lakói az angolszász hatalmak bombázásaiban egy másik embertelenség fájdalmait szenvedik; népünk megérti, hogy e rendkívüli körülmények rendkívüli intézkedéseket váltanak ki; keresztény érzése azonban ösztönösebben tiltakozik, ha ugyanakkor itthon tapasztalja, hogy emberekben az emberi személy méltóságát megalázzák és embereket jogaikban […] korlátoznak a véleményük vagy vallási mivoltuk miatt.”


Mely intézkedések ellen emelte fel a szavát a püspök?
Mely hatalmakat ítélt el a püspök?
Miért volt nagyon bátor Márton Áron beszéde?


Esterházy János gróf politikai tevékenysége


Esterházy János (1901–1957). Számunkra a magyarság mártírja, a szlovákok ma is háborús bűnösnek tartjákMilyen bátor kiállása volt a második világháború idején?

Esterházy János a felvidéki magyarság politikai vezetője volt a két világháború között és a második világháború idején. Fáradtságot nem ismerve küzdött a magyarság jogaiért, majd a Felvidék déli részének 1938-as visszatérése után az önállósuló Szlovákiában maradt, hogy az ottani magyarság vezetője legyen. Felemelte szavát a szlovákiai zsidók deportálása ellen – így egyedül szavazott a szlovák parlamentben a zsidóüldözéssel szemben. Később sokakat meg is menekített a deportálás elől.
A világháború után szót emelt a csehszlovákiai magyarság üldözése ellen. Ezért letartóztatták, és átadták a szovjet titkosrendőrségnek. Megjárta a szovjet főváros börtöneit, fogoly volt egy szibériai Gulag táborban. Miután kiadták Csehszlovákiának, ott a fasizmussal való együttműködés koholt vádjával halálra ítélték, mely büntetést végül életfogytiglani börtönre enyhítették. Csehszlovákia több börtönében raboskodott, ezek egyikében halt meg tíz évvel az elítélését követően, 1957-ben. A katolikus egyházban megkezdődött boldoggá avatási eljárása.

Miért tekinthető példamutatónak Esterházy János élete?



3. A második világháború végétől a rendszerváltoztatásig
A második világháború végén ismét fordulat következett: az előrenyomuló szovjet csapatok nyomában a szomszédos országok visszaszerezték a revízió során Magyarországhoz csatolt területeket. A kisebbségi helyzetbe visszaszo­ruló magyarsággal szemben véres megtorlást és durva admi­nisztratív intézkedéseket vezettek be. Délvidéken a ju­goszláv partizánok már 1944. október közepétől megkezdték a lakosság elleni brutális fellépést. Az ott élő magyar lakosságból több tízezer embert mészároltak le sokszor barbár kegyetlenséggel. Mindezt egyfajta bosszúként a magyar honvédség 1942 januárjában indított partizánvadászatáért, amelynek során a polgári lakosság közül több mint háromezer szerbet és zsidót gyilkoltak meg. (Lásd 7.-es könyv 155. oldal.) A mészárlások 1945 februárjában befejeződtek, de ekkor is voltak falvak, ahonnan a magyar lakosságot kitelepítették, és kényszermunkára hurcolták (például Csúrog magyar ajkú népességét).

Három vajdasági falu: Csúrog, Mozsor és Zsablya összes magyar lakosát kitelepítették, háborús bűnössé nyilvánították, és kivégezték vagy gyűjtőtáborba szállították 1944–1945-ben. Ezeken a településeken 1942-ben többszáz szerb lakos vesztette életét a magyar honvédség megtorló akciói során, ezért 1944 őszén a bevonuló partizánok az ott élő magyar lakosságra támadtak. Csúrogról gyakorlatilag mindenkit munkatáborba hurcoltak, közülük sokan meghaltak. A történtekről a szocializmus évtizedeiben beszélni is tilos volt. A rendszer­változtatás után két évtizeddel javult a helyzet, az emlékművet 2013-ban Áder János köztár­sasági elnök és Tomislav Nikolić szerb államfő avatta fel, beszédükben kiemelve a két nemzet megbékélését. 2014. november elején Szerbiá­ban rendelettel eltörölték a három falu kollektív bűnösségét kimondó egykori jog­sza­bályt.Keresd meg Csúrogot az atlaszodban!


Mi volt az ürügye, és mi lehetett a célja a partizánok itteni magyarellenes vérengzésének?

Romániában már 1944‒45 telén megkezdődött a magyar nemzetiségűek elleni véres fellépés. Észak-Erdélyben a ­magyarellenes félkatonai szervezetek (például a Maniu-gárda) válogatás nélkül megverték, megkínozták és esetenként meggyilkolták a magyarokat – férfiakat, nőket, kisgyerekeket egyaránt. Ezt végül a szovjet katonai hatóságok is megelégelték, és a további erőszakot megakadályozva, átmenetileg katonai közigazgatást vezettek be a területen.

Miért Észak-Erdélyben kezdődtek magyarellenes vérengzések Románia magyarok lakta területein?

Ezzel párhuzamosan a román kormány két intézkedése is sújtotta a magyarokat és az erdélyi szászokat. Egyrészt a férfilakosság egy részét – mint megbízhatatlan személyeket – internálótáborokba zárták, amelyek némelyikét csak egy év múlva számolták fel. Másrészt az „ellenségnek” vélelmezett magyarok kulturális és gazdasági szervezeteinek vagyonát zárolták, majd elkobozták. Ezzel felszámolták azt az intézményrendszert, amely a magyar iskolákat, kulturális intézményeket fenntartotta. 6. 

Milyen intézkedések nehezítették a romániai magyarság életét?
Okok és következmények
A kedvező vagy kedvezőtlen életfeltételek hatással vannak az érintett emberek gondolkodására és tetteire.

„A magyarság most már minden román politikai rendszert megismert, de tűrhető életviszonyokat számára egyik sem hozott.”

(Márton Áron, 1946)

Milyen érzéseket kelthetett a határon túli magyarokban mindaz, amit a második világháború után átéltek? Milyen hatással lehetett ez arra, ahogyan a későbbi időszakban éltek és gondolkodtak?


Márton Áron áldozatvállalása


Márton Áron Gyulafehérvár katolikus püspöke, az erdélyi magyarság legnagyobb hatású vezetője. Boldoggá avatási eljárása megkezdődött.

Márton Áron (1896–1980) erdélyi katolikus püspök egy alapítvány létrehozásával két évig biztosította a magyar tanügy és a színházak dolgozóinak fizetését. Egyházfőként tiltakozott a magyarságot ért sérelmek miatt, ezért 1949-ben letartóztatták, majd tíz év börtönre és kényszermunkára ítélték. 1955-ben ugyan kiengedték a börtönből, de ezt követően 12 évig házi őrizetben tartották. 42 éves püspöki működésének csaknem felét fogságban töltötte. A temetésén, 1980-ban több tízezren búcsúztatták a gyulafehérvári székesegyházban.

Mit jelent egy kisebbség számára az anyanyelvi oktatás és színjátszás?



A határon túli magyarok és az anyaország kapcsolata

„Itt laknak magyar származásúak is. A nacionalizmus mélyen él az emberek gondolkodásában […]. Mi természetesen elsősorban forradalmárok vagyunk.”

(Kádár János 1958. februári, Erdélyben, Marosvásárhelyen elhangzott kijelentése)

„[…] ennek a tízmilliós országnak a kormányfőjeként lélekben, érzésben 15 millió magyar miniszterelnöke kívánok lenni.”

(Antall József miniszterelnök 1990 júniusában tett kijelentése)

Vesd össze Antall József kijelentését a Kádár-féle nyilatkozattal! Milyen következtetésre jutottál?


Nemcsak a Délvidéken, de a Csehszlovákiához visszacsatolt Felvidéken is kollektív bűnössé nyilvánították a magyarokat, és ennek alapján léptek fel velük szemben. Mindenhol kiterjedt deportálások történtek, amelyeknek az etnikai tömbök fellazítása is célja volt, így Kárpátalján több tízezer magyar és német felnőtt férfit hurcoltak el a szovjet munkatáborokba. (Lásd 7.-es könyv 220. oldal.) Csehszlovákiában lakosságcserét is kikényszerítettek. (Lásd 7.-es könyv 203–204. oldal.)
A megtorlások után a szomszédos országokban is berendezkedtek a kommunista diktatúrák – kivéve Ausztriában. A legkirívóbb törvénytelenségeket megszüntették, de a magyar kisebbségi jogokat továbbra sem biztosították. Hátrányos volt a kisebbségekre nézve, hogy a szocializmus időszakában a magyarországi párt- és állami vezetés az inter­nacionalizmust hangsúlyozva lemondott a határon túli magyarság érdekeinek képviseletéről. 7.
A Csehszlovákiában élő felvidéki magyarokat 1948 után a korábbiakhoz képest finomabb eszközökkel szorították háttérbe. Igyekeztek felszámolni a magyar iskolákat. A közigazgatást úgy módosították (például települések összevonásával, a járások határainak megváltoztatásával), hogy a magyarok szinte mindenütt kisebbségbe kerüljenek.

Hogyan történt az újabb uralomváltás a „kis magyar idők” végén?

Az erdélyi magyarság helyzete jelentősen romlott, miután Nicolae Ceaușescu került hatalomra (1965). A román nacionalizmusra építő kommunista diktátor idején sok magyar iskolát bezártak, és a kolozsvári magyar egyetemet beolvasztották a románba. A magyarokat igyekeztek románok lakta vidéken munkába állítani, míg a magyarok közé (főleg a városokban) románokat telepítettek. A magyarokra nagyon veszélyes településrendezési tervet, amely falurombolással járt volna (1988), azonban már nem sikerült megvalósítani.

Falurombolási terv Romániában
A településrendezésnek nevezett falurombolási terv arról szólt, hogy a 3000–3500 lakosnál kisebb falvakat megszüntetik, és lakóikat betelepítik úgynevezett agráripari központokba. Így akartak termőföldet nyerni és a munkaerőt egy helyre összpontosítani, illetve Románia településhálózatát „modernizálni”. A valódi cél azonban az volt, hogy az ellátás terén az emberek még inkább rászoruljanak az államra, a maradék önállóan gazdálkodó parasztságot is felszámolják, és az egy tömbben lakó magyarságot széttelepítsék.

Az elárasztott bözödújfalui templom romja, a falurombolási terv leghíresebb emléke (a templom maradványai 2014-ben összedőltek)


A terv végrehajtása 1988-ban kezdődött meg. Vajon miért nem sikerült megvalósítani?


A magyar közösség élete a jogkorlátozások és a megél­hetési nehézségek miatt a Szovjetunióhoz csatolt Kárpátalján volt a legnehezebb. Délvidéken az ottani magyarok – a második világháború végén lezajlott megtorlásokat köve­tően&nbsp;– széles körű nyelvi és kulturális jogokkal rendelkeztek a jugoszláv államban, illetve a szerbiai Vajdaságban. Az ausztriai Burgenlandban majdnem teljes beolvadás történt, ma már szinte csak szórványmagyarság található – igaz, itt 1920-ban is csak néhány tízezres volt az elcsatolt magyarok száma. Velük a Kádár-korszakban szinte minden kapcsolat megszakadt, hiszen a vasfüggöny túloldalán éltek.

Szelmenci székelykapus határátkelőhely Szlovákia felől Ukrajna irányába. A második világháború után az újonnan meghúzott csehszlovák–szovjet határ kettévágta a település területét. Nagyszelmencet Cseh­szlovákiához csatolták, míg Kisszelmenc nagyobb részét a Szovjetunióhoz. 1946-tól az ikerfalu lakosai számára megszűnt az átjárás, később évtizedeken át szögesdrót vágta ketté a települést. Csak 2005 végén nyitottak meg egy gyalogos átkelőhelyet Szlovákia és Ukrajna között, és 2008 óta két félbevágott székelykapu jelzi a határátkelőhelyet. A településen túlnyomó­részt magyarok laknak.Keresd meg a térképen a településeket!


Hasonlítsd össze a különböző országokban élő magyarság helyzetét 1944–1989-ben! Mik a hasonlóságok, és mi a különbség? Készíts táblázatot a füzetedben!

88689705664

4. A rendszerváltoztatásoktól napjainkig
A kelet-közép-európai rendszerváltoztatások során egyedül Romániában tört ki fegyveres felkelés a kommunista diktatúrával szemben. Rövidesen a határok is több helyen megváltoztak. 1991-ben felbomlott a Szovjetunió, így Kárpátalja Ukrajna része lett. 1993-ban a csehek és szlovákok békés szétválása az önálló Szlovákia létrejöttéhez vezetett. Az egykori Jugoszláviában pedig kirobbant a délszláv háború. E fegyveres konfliktus súlyos következményekkel járt a délvidéki magyarokra nézve is, ezért igen sok család Magyarországra telepedett át. Jugoszlávia szétesése után az ott élő magyarság – természetesen eltérő lélekszámban – ma három országban: Szerbiában, Horvátországban és Szlovéniában él.&nbsp;

Tőkés László szerepe a romániai forradalom idején


Tőkés László temesvári református lelkész bátor kiállásával az 1989. decemberi romániai forradalmi események elindítója lett

1989 decemberében Temesváron híre terjedt, hogy rendszerellenes tevékenysége miatt ki akarják lakoltatni Tőkés László református lelkészt. Védelmére összesereglett a református gyülekezet, majd hozzájuk csatlakozott több ezer temesvári polgár is, nemzetiségre való tekintet nélkül. A belügyi alakulatok a tüntető tömegbe lőttek, és véres megtorlásba kezdtek. Ez viszont már az egész országban felszította a kedélyeket a hatalom ellen. Néhány nappal később Bukarestben az eredetileg Ceaușescu támogatására összehívott tömeggyűlésen aztán végképp elszabadultak az indulatok. Országos felkelés robbant ki a kommunista rendszer megdöntésére.

Miért volt fontos, hogy Temesváron a román lakosság is kiállt Tőkés László mellett?



Mely országok esetén nem volt szükséges „újrarajzolni az atlaszokat” a régiónkban?

A szomszédos országokban a demokratikussá váló rendszerekben a magyar kisebbségek is politikai jogokat kaptak. Létrehozhatták szervezeteiket, pártjaikat, sőt időnként a kormányzatba is bekerültek. Hátrányos ugyanakkor, hogy mindenütt felerősödött a nacionalizmus. A magyar autonómiatörekvések nem jártak sehol sem sikerrel. Néha nagyobb, néha kisebb hangsúllyal, de továbbra is jellemző a kisebbségben élő magyarok beolvasztásának a korábbinál leplezettebb politikai szándéka.

Gyűjtsétek össze országonként a határainkon túli magyarok legfontosabb érdekvédelmi szervezeteit!

Fekete március Marosvásárhelyen
A szélsőséges nacionalizmus Romániában véres eseményekhez vezetett. 1990 márciusában az erdélyi Marosvásárhelyen a magyarság az anyanyelvi oktatás megteremtése érdekében tüntetett. Válaszul szélsőséges szervezetek románokat szállítottak Marosvásárhelyre, akik baltákkal, botokkal támadtak rá a békésen tüntető magyarokra. A zavargások napokig tartottak. A magyarokat a környező településekről érkező magyarok (székelyek) és cigányok mentették meg. Végül a román hadsereg állította helyre a rendet. Az összecsapásoknak öt halottja (3 magyar és 2 román) és majdnem 300 sebesültje is volt.

Sütő András (1927–2006) erdélyi magyar író is súlyosan megsérült a marosvásárhelyi magyarellenes pogrom során


Olvasd el a Puczi Béla emléktábláján látható feliratot! Hogyan kapcsolódott a híres mondat az eseményekhez?


Puczi Béla, a marosvásárhelyi fekete március idején a helyi cigányok vezéralakjaként lépett fel a magyarok védelmében. Emléktábláját Buda­pesten a Nyugati pályaudvarnál találhatjuk megNézz utána az interneten, mi történt Puczi Bélával az eseményeket követően!&nbsp; &nbsp;




Magyar igazolvány. Az Európai Unión kívüli országok magyar­ságának napjainkban is belépőt jelent az unióba

A rendszerváltoztatást követően megváltozott a magyar kormányok határainkon túli magyarokkal kapcsolatos politikája (lásd Antall József beszédrészlete). Nem sokkal a rendszerváltoztatás után létrehozták a Duna Televíziót (1992), amely műholdas adásokkal szolgálja a határon túli magyarok tájékozódását és kulturális igényeit.
A 2001-es kedvezménytörvény a határon túli magyar családoknak biztosított különböző előnyöket. Segítette, hogy a gyerekek magyar iskolákba járhassanak. Lehetővé tette a magyar igazolvány kiváltását, amellyel például magyarországi utazási kedvezményeket lehet igénybe venni. A magyar Országgyűlés által 2010 májusában elfogadott, a határon túli magyarok könnyített honosításáról szóló törvény lehetővé teszi a magyar állampolgárság felvételét. Azóta már több mint egymillió nemzettársunk élt ezzel a lehetőséggel, és ezáltal kettős állampolgársággal rendelkezik.

&nbsp;

Nézz utána, milyen feltételei vannak a magyar állampolgárság megszerzésének! Keresd meg az interneten a magyar állampolgársági eskü szövegét!

Szlovákiában továbbra is érvényben vannak a Beneš-dekrétumok. Nem engedélyezik a kettős állampolgárságot, amelyre a honosítási törvény értelmében a szlovákiai magyaroknak is lenne lehetőségük. 8. Szerbiában a délszláv háború idején a Vajdaságból sok magyar kényszerült elhagyni az otthonát. 2002-ben megalakult a Magyar Nemzeti Tanács, majd a parlament nyilatkozatban ítélte el a partizánok által elkövetett 1944–1945-ös délvidéki vérengzéseket.

A honosítási törvény fogadtatása
A környező országok kormányai nem voltak túlzottan együttműködőek, sőt egyesek egyenesen ellenségesen viselkedtek a kettős állampolgárság felvételének lehetőségét illetően. A felvidéki Tamás Ilonka (1912–2016) nyugdíjas tanítónő százévesen vált hontalanná a saját hazájában. Azért fosztották meg szlovák állampolgárságától, mert 2011-ben felvette a magyart is. Szlovákia ugyanis úgy módosította 2010-ben a saját törvényeit – amikor megszületett a magyar honosítási törvény –, hogy elveszti eredeti állampolgárságát az, aki felvette egy másik országét.

Miért volt különösen kirívó Tamás Ilonka jogfosztása? Gondold végig, melyik országban született!

A magyar kisebbség demográfiája
A magyar kisebbség demográfiája


Az Anyanyelvápolók Erdélyi Szövetségének logója „A magyar anyanyelvű beszélők más népekkel együtt őshonos lakosai a Kárpát-medencének, a magyar nyelv otthona a Kárpát-medence.”

Míg Trianon idején közel három és fél millió magyar élt határainkon túl a környező országokban, addig mai számuk kétmillió körül van. A magyarság még így is az Európai Unió legnagyobb (őshonos) nemzeti kisebbsége.
A határon túli magyarság száma és etnikai részaránya a második világháború óta fokozatosan csökkent. Ennek legfőbb oka az asszimiláció, azaz a beolvadás. Az asszimilációt leginkább a többségi nyelven folyó oktatás és a vegyes házasságok erősítik fel, különösen a szórványterületeken. A&nbsp;zárt etnikai tömbökben élő magyarok esetében ezek hatása gyengébb. Ezért is volt a két világháború, valamint a kommunista diktatúra idején is fontos asszimilációs eszköz a telepítési politika, amelynek keretében vagy a magyarokat telepítették át más többségű területekre, hogy ott olvadjanak be, vagy a többségi társadalom tagjait költöztették magyar településterületre, hogy így bontsák meg az egységes tömböket.


Miért a szórványmagyarságot fenyegeti az asszimiláció?

A határon túli magyarság lélekszámát és arányát csökkentő másik fontos folyamat a Magyarországra, illetve nyugatra történő elvándorlás. Az anyaországba költözés érthető reakció, hiszen a magyar önazonosság megélése ott nem ütközik problémákba, és a kisebbségi lét minden más egyéb nehézségétől mentesülhet, aki a költözés mellett dönt. Ugyanakkor minden egyes ilyen eset rontja a határon túli magyarság jövőbeli kilátásait, valamint a legtöbb ember számára mégis a szülőföldön való méltó élet jelentené a legjobb lehetőséget. A jobb élet reményében sokan döntenek a nyugatra vándorlás mellett is – ez ugyanakkor a többségi társadalmakra is jellemző, sőt egyes szomszéd országokban (például Románia) még nagyobb arányú is, mint a magyarságnál.




Ország


Lélekszám (kerekített adatok)




Románia


1 300 000




Szlovákia


460 000




Ukrajna


150 000




Szerbia


250 000




Horvátország


14 000




Szlovénia


4 000




Ausztria


10 000



A szomszédos országokban élő magyarok lét­száma 2011-benMelyik egykori történelmi régiónkban él a legtöbb magyar? Nevezzétek meg országonként azt a történelmi területet, ahol a magyarok élnek!
A határon túli magyarságra is jellemző a természetes fogyás, azaz a születések alacsony száma mellett magas a halálozások száma. Ez a folyamat teljes régiónk szomorú jellemzője, így ez alól nem jelentenek kivételt a többségi társadalmak sem, tehát az etnikai arányok változását ez a folyamat legfeljebb csak árnyalja.




&nbsp;

Lélekszámuk


Arányuk




1910


3 317 306


33,0%




1930


2 650 402


24,9%




1941


3 256 486


27,3%




1949


2 471 585


21,4%




1960


2 781 676


22,1%




1970


2 803 748


21,6%




1980


2 832 854


21,1%




1991


2 700 853


21,0%




2001


2 399 839


20,3%




2011


2&nbsp;097 789


20,1%



A határon túli magyarság lélekszámának és&nbsp;szám­arányának változásai a Kárpát-­medencébenMilyen történelmi események alakították a változásokat? Magyarázzuk meg, miként fordulhatott elő, hogy a ’70-es évek­ben nőtt a lélekszám, de csökkent az arány!

Mely tényezők csökkentik még a határon túli magyarok számát?

Erdélyi sajtóhír, 2021

„Több magyar anyanyelvű személy jelezte, az oltásközpontokban csak román nyelvű formanyomtatványok vannak. Az űrlapot minden oltásra jelentkezőnek ki kell töltenie, […] ám a kérdéseket csak a bonyolult román orvosi szaknyelv ismeretében lehet értelmezni. A jogvédelmi szolgálat múlt héten levélben fordult […] [az] államtitkárhoz, […]. Szerdán érkezett válasz az Oltáskampányt Koordináló Országos Bizottságtól, amelyben kifejtik, hogy az oltással kapcsolatos információkat megjelenítő honlapon az adatok elérhetők angol nyelven is.”


Mennyiben nehezíti meg a kisebbségek mindennapi életét a nyelvi probléma?
Mennyiben valósul meg a nemzetiségek közötti egyenjogúság?

A kisebbségi lét nehézségei a mindennapokban
A kisebbségi lét nehézségei a mindennapokban
Napjaikban a szomszédos országok alkotmányosan rögzítették a nemzeti kisebbségek egyenjogúságát, valamint kulturális jogait. Ezek közül a legfontosabb a nemzeti nyelvű oktatás, mert ez a nemzeti önazonosság megtartásának záloga. Az, hogy egy településen működhet-e magyar tan­nyelvű iskola, a magyar etnikai aránytól függ, ezért nagyon fontos, hogy a népszámlálásokon milyen etnikai adatokat rögzítenek. Ha az egyes szórványterületeken már nem éri el a magyarság az előírt arányt, akkor a szülők vagy vállalják a többletköltséget és -időt igénylő ingázást a legközelebbi magyar iskolába, vagy kénytelenek a többségi nyelvű intézménybe járatni gyermeküket.

Miért vannak veszélyben a szórványmagyarság iskolái?

Sok esetben a későbbi érvényesülés és karrier miatt döntenek a többségi nyelvű intézmény mellett, hiszen aki nem beszéli elég jól az államnyelvet, az egyetemen vagy a felnőtt élete során hátrányba kerülhet. 9. A magyar tannyelvű iskolákban is a központi tantervek szerint kell tanítani, így ezekben is csak korlátozottan érvényesülhet a magyar történelemszemlélet. Szlovákiában például a hely- és személyneveket a többségi nyelven kell használni, ezzel jelentősen csorbul a nemzeti nyelvű történelem- és földrajzoktatás. Az utóbbi időben sajnos arra is mutatkozott példa, hogy a nemzetiségi nyelvű oktatást tudatosan visszafejlesszék (pél­dául Ukrajnában). A határon túli magyar oktatási intézmények fennmaradását pótolhatatlan jelentőségük miatt Magyarország is jelentős összegekkel támogatja.

Milyen nehézségek állnak a határon túli magyarok oktatása előtt?

A kisebbségi lét
A kisebbségi helyzet még a legkedvezőbb, támogatóbb külső körülmények között is sokkal nehezebb, mint egy többségi nemzet tagjaként élni. Gondoljunk csak arra, hogy a helyi kisebbségi közegen kívüli bármilyen regionális vagy országos érvényesüléshez a többségi nyelvet is el kell sajátítani. A kisebbség által szervezett bármilyen közösség és csoport a kisebb létszám miatt sokkal szűkebb körű tud csak lenni. Éppen ezért a kisebbségi csoport tagjainak jelentős pluszkötöttséget jelent, hogy a mindennapi életben sokszor előnyt élvező többségi kultúra és nyelv mellett a kisebbségi önazonosságukat is megőrizzék.

Gondold végig, hogy egy kolozsvári magyar vagy egy Székelyföldön élő magyar van-e jobban rákényszerítve arra, hogy jól megtanuljon románul! Miért?


Szintén rendkívül jelentősek a nyelvhasználati jogok. Több szomszédos országban születtek ún. nyelvtörvények, amelyek meghatározzák, hogy milyen körülmények között lehet használni a kisebbségek nyelvét. E jogszabályok sok esetben durva – akár pénzbüntetéssel járó – tiltásokat tartalmaznak például állami hivatalokban vagy akár bolti forgalomban a kisebbségi nyelveket illetően. 10. A nemzeti önazonosság megőrzésének fontos eszközei a kulturális intézmények (színházak, népművészeti együttesek stb.), valamint a korábbi évszázadokhoz hasonlóan az egyházak is, amelyek magyar állam támogatása nélkül sokkal kevésbé (vagy akár egyáltalán nem) tudnának működni.



Milyen eszközökkel nehezíthetik meg a magyarság nyelvhasználati jogait?

A magyarlakta területek burkolt „megkülönböztetése”
A szomszédos államokban a nyelvi és oktatási jogokat korlátozó intézkedéseken kívül más módon is tetten érhető a magyar kisebbség számára hátrányos helyzet kialakítása. Infrastrukturális, gazdasági fejlesztéseknél (például autópálya építése) gyakran előfordul, hogy a többségi nemzet által lakott térségekben valósul meg a beruházás, így a magyarlakta terület gazdasági fejlődése elmarad. Döntő kérdés a közigazgatási rendszer is, hiszen ettől függ, hogy a magyarság egy adott térségben eléri-e megfelelő részarányt. Szlovákiában az 1990-es években bevallottan azért is alakították át közigazgatást, hogy a zömmel a déli határok mentén élő magyarság egy megyében se alkosson többséget. Nemrégiben Ukrajnában is úgy rajzolták át Kárpátalja választókörzeteit, hogy ott is megszűnt az egyetlen magyar többségű választókörzet. Erdélyben jelenleg két magyar többségű megye is van, ám időről időre felvetődik ezek román többségű közigazgatási egységekbe való beolvasztása. Szerencsére a kommunista diktatúrák bukásával megszűnt az etnikai arányokat szándékosan átalakító telepítési politika. Ennek ma is látható emlékei azonban a hatalmas lakótelepek – például Kolozsvárott és Kassán –, megmutatva, hogyan is változtatták meg fél évszázad alatt az egykor túlnyomóan magyar többségű városok etnikai arányait.

Kolozsvár lakosságának nemzetiségi összetétele (1910–2011)Milyen változásokat tudunk leolvasni a diagramról? Azonosítsuk a fontos történelmi fordulópontokat! Mi okozta a város lakosságszámának hirtelen növekedését 1948 és 1977 között?

&nbsp;

A szomszédos országok kormányzatai milyen intézkedéseket hoztak a magyar kisebbség rovására?


Felvidéki sajtóhír, 2021

„[A szlovákiai] Párkány lakosságának 70&nbsp;százaléka magyar anyanyelvű, a környező településeken pedig kb. 80 százalék a magyar nemzetiség aránya, azonban a jelenlegi szlovák nyelvtörvény nem engedi meg a pusztán magyar nyelvű [televíziós] sugárzást. […] 2012. július 6-án a fent említett tévécsatorna beszámolt egy Párkány közelében történt súlyos közúti balesetről, és az interjúban megszólaló két szemtanú magyarul nyilatkozott, néhány mondatot mondott, melyet nem feliratoztak és nem fordítottak le szlovák nyelvre. A szlovák nyelvtörvény rendelkezései alapján a hatóság ezt az esetet törvénysértésként értelmezte, és 2013 februárjában a szlovák médiatanács 165 eurós bírságot szabott ki a televízióra a fordítási kötelezettség elmulasztása miatt.”


Miért büntették meg a tévécsatornát?
Milyen jogszabályi előírás alapján szabták ki ezt a büntetést?


Ha határon túli magyarlakta területeken járunk, azt láthatjuk, hogy a mindennapokban általában jól együtt tudnak működni a magyarok és a többségi nemzet tagjai. Az ellentéteket gyakorta nacionalista szervezetek szokták szítani, különböző politikai célokkal.
A szétszakított magyarság számára is új lehetőségeket jelent, hogy a térség országainak egy része már az Európai Unió tagja. Az átjárható határok miatt a kisebbségi magyarság könnyebben tart kapcsolatot az anyaországgal. Szélesednek a kulturális kapcsolatok is. A magyar kormány által támogatott Határtalanul programban például 2010 óta több százezer magyarországi diák látogathatta meg a határon túli magyar emlékeket.
Hosszabb távon a magyar kisebbség esetében is a legjobb megoldás az Európában már több helyen (például az olaszországi Dél-Tirolban és a spanyolországi Katalóniában) működő területi autonómia (önigazgatás) volna. Ennek kereté­ben egy adott területen többséget alkotó etnikum a legfontosabb belső kérdésekben (oktatás, kultúra, helyi ügyek) széles körű önkormányzati jogokat élvez, de az ország területi integritása ezzel nem sérül. Leginkább a Székelyföld eseté­ben lenne indokolt egy ilyen autonómia megadása, ám mind ez idáig Románia erre semmilyen fogadókészséget nem mutatott.

Mi biztosíthatja leginkább a határon túli magyarok megmaradását a szülőföldjükön?


A csíksomlyói búcsú. Csíksomlyó a Kárpát-­medencei magyarság egyik legfontosabb zarándokhelye. Minden év pünkösdjén több százezren zarándokolnak ide. 2008-tól a búcsú idején Magyarországról különvonat is indul Csíksomlyóra. Mára a vallási különbségeken is felülemelkedő egyik legnagyobb összmagyar nemzeti eseménnyé váltNézz utána, mióta és minek az emlékére rendezik meg a zarándoklatot! Véleményed szerint a vallási tartalmon kívül miért fontosak az ilyen események?


380880845

21503496087
Összefoglaló kérdések és feladatok

Milyen intézkedésekkel sújtották a határon túli magyar kisebbségeket?
Mi lehetett a célja a magyar nyelvű iskolák bezárásának?
Mi jellemezte a Kádár-korszak politikáját a határon túli magyarokkal kapcsolatban?
Milyen intézkedések születtek a rendszerváltoztatást követően a határon túli magyarok érdekében?
Jellemezd a határon túli magyarok helyzetét! Milyen különbségek vannak az egyes országok között? Tájékozódj a napi hírekből vagy az interneten!

Kislexikon
internacionalizmus:&nbsp;Nemzetköziség. Főleg a munkáspártok hangsúlyozták, hogy a proletárok érdekei minden országban azonosak. Később a szovjet tömbben ez azt jelentette, hogy a szocialista országok között nem lehetnek ellentétek.
járás:&nbsp;Több települést összefogó közigazga­tási egység.
