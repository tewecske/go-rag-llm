
A közép-európai nemzetek történetírásában már egy évszázada tart a vita a történelmi Magyarország újkori nemzetiségi politikájáról. A nem magyar történészi értékelések főleg a dualizmus időszakának állami elnyomására, erőszakos asszimilációjára helyezik a hangsúlyt. A magyar elemzések viszont azt emelik ki, hogy Magyarország olyan időszakban biztosított szabad nyelvhasználatot és kulturális fejlődést a nem magyar ajkú népeknek, amikor ez még egyáltalán nem volt jellemző Európában. A trianoni békediktátum után a nemzetiségi kérdés jelentősége csökkent, hiszen az új határok között kevés nem magyar nyelvű lakosság maradt.
Ráhangoló

Sorold fel az atlaszod segítségével, mely nemzetiségek éltek Magyarországon a dualizmus időszakában!
Melyik korszak volt a nemzeti ébredés időszaka?

Magyarország nemzetiségi arányainak változása
Magyarország nemzetiségi arányainak változása
A Kárpát-medencében mindig is több nép élt együtt. A törökök kiűzését követően azonban jelentősen átalakult az itt élők nemzetiségi aránya. (Lásd 6.-os tankönyv 13. téma.) A&nbsp;18. században a szervezett betelepítések révén a németek az ország különböző térségeiben találtak otthonra. A&nbsp;környező térségekből ugyanekkor jelentős számú nem magyar ajkú népesség költözött az ország ritkábban lakott régióiba. Erdélyben ekkor kerültek a románok többségbe, illetve a Fel­vidéken délebbre tolódott a szlovák-magyar nyelv­határ. Ugyanakkor számos vegyesen lakott térség is létrejött, mint például a délvidéki települések nagy része, ahol a magyarok mellett nagyobb számban szerbek, románok és németek is éltek. 1. Ebben az időszakban jelentős volt a belső vándorlás is, ezáltal kialakult a magyarság központi tömbje.

Milyen népmozgások zajlottak a Kárpát-medencében a 18. században?

Az első országos népszámlálás a 18. század végén már jelezte, hogy Magyarország olyan soknemzetiségű országgá vált, amelyben a nem magyar ajkúak összlétszáma nagyobb volt, mint az államalkotónak tekintett magyaroké. 2. Ezek az arányok az első világháború végéig nagyságrendileg annyiban változtak, hogy a 20. század elejére a magyarság abszolút többségbe került a Kárpát-medencében (Horvátországot nem beleszámítva). Ennek hátterében több tényező is állt: így a természetes népszaporulat mellett az asszimilá­ciónak, azaz a többségi nemzetbe való beolvadásnak is meghatározó szerepe volt. A dualizmus második felében erőteljes volt a kivándorlás, és az Amerikai Egyesült Államokban új otthonra lelők között nagyobb arányban voltak a nem magyar ajkúak, mint a magyar kivándorlók.

Mit jelent az abszolút többség? Mely tényezők segítették elő ennek kialakulását?

88689583241

A trianoni békediktátumot követően határozottan megváltozott a nemzetiségi arány: a területi veszteségek miatt hazánk nemzetállam lett. A lakosság majdnem 90%-a magyar volt.
A legnagyobb kisebbség a német lett. A területi revíziós lépések után 1941-re Magyarország újra soknemzetiségű ország lett, de az együttélés békés kibontakozására a világháború körülményei között nem volt lehetőség. 1944–45-ben az előrenyomuló Vörös Hadsereg a német haderővel együtt nemcsak a Magyar Királyi Honvédség alakulatai, hanem a magyar közigazgatás is kiszorult a visszacsatolt területekről.

Miért vált újra soknemzetiségű országgá Magyarország a második világháború időszakában?

A győztes szövetségesek – főleg Sztálin határozott elképzelései miatt – az 1947-es párizsi békeszerződés során a trianoni határokat állították vissza. (Kivéve Csehszlovákia esetében, ahol Pozsony körzetében még három falut elcsatoltak Magyarországtól.) Magyarország újra alapvetően nemzetállam lett, azzal a lényeges különbséggel, hogy közben megtörtént a hazai németek nagy részének a kitelepítése, illetve a kikényszerített „lakosságcsere” során több tízezer szlovák költözött át Csehszlovákiába.

Ismételj! Melyik országhoz került át Kárpátalja?





1941


1949


1960


1980


1990


2001




74,5%


98,9%


98,75%


99,3%


97,75%


92,3%



A magyarság aránya a teljes lakosságon belül a népszámlálási adatok tükrében, 1941–2001

Tessedik Sámuel: A paraszt­ember Magyarországon, 1786

„Ez a békességet tűrő úr [Harruckern János báró] tudott utat s módot találni, hogy Magyarországnak tartományibul, sőt még némely idegen országokbul is, úgymint Sváb-Frank és Rajna kerületeibül is ide embereket hívott. A vallásnak szabad gyakorlása megengedtetvén az új lakóknak, mindenféle nemzet: magyar, német, tót, rác, oláh barátságosan fel- és bévétetett, mindazonáltal mindenik nemzetnek, mindenik vallásbélinek különösen kimutatott helyen kellett megtelepedni. Ez az úr igen kevés adót és robotot kívánt tőlök. Ezáltal kevés esztendők alatt a puszta, üres jószágon majd egészen új helységek épültek fel. […] Ezelőtt ötven esztendőkkel alig egynéhány ezer emberek helyett most hatvan- és hetvenezer emberek is élnek a Harruckern-jószágon.”


Miért szolgálta Harruckern János báró érdekeit a birtokának benépesítése?
Hogyan próbálta elérni a betelepülést?
Milyen következményekkel járt mindez?


Az 1787-es népszámlálási adatok és az 1910-es népszámlálási adatok

A Magyar Királyság (Horvátországgal, Szlavóniával, a Határőrvidékkel és Erdéllyel együtt) nemzetiségeinek százalékos aránya (becsült adat 1790 körül)


Magyarország nemzetiségeinek meg­oszlása Horvátországgal együtt 1910-ben


Magyarország (Horvátország nélkül) nemzetiségi megoszlása 1910-ben. A közel 300 ezer főt számláló cigányság egy részét a románok, másik részét a magyarok közé számolták be.


Hogyan változtak meg az arányszámok bő egy évszázad alatt?
Mely tényezők állhattak emögött?

Az asszimiláció folyamata
Az asszimiláció folyamata
Az asszimiláció, azaz beolvadás az a társadalmi folyamat, amelynek során az egyén vagy csoport beilleszkedik egy új közösségbe. A beolvadás alapvetően egy adott többségi népcsoportba történik, és a kutatók különbséget tesznek az egyéni/egyedi, a csoportos, az önkéntes és az erőszakos asszimiláció között. A változásnak több lépcsőfoka van: előbb a kulturális asszimiláció során megtörténik a szokások, hagyományok átvétele, majd bekövetkezik a nyelv ­elsajátítása, végül a teljes beolvadás már az új közösség értékrendjével, identitásával való azonosulást jelenthet. Ez akár a kisebbségi identitás elveszítését is elhozhatja. Mindez alapvetően több nemzedéken keresztül történik, de elképzelhető akár egy nemzedéken belül is.

Ismételj! Mikor költöztek be Magyarországra a kunok, és mi történt velük?

Az asszimilációt a többségi anyanyelvű oktatás túlsúlya és a gyakori vegyes házasságok gyorsíthatják fel (lásd 6.&nbsp;téma). A 19. században Magyarországon erőszakos asszimiláció, tudatos telepítési politika nem zajlott – az 1868-as nemzetiségi törvény mindvégig biztosította a nem magyarok anyanyelvhasználatát. 3.
A dualizmus évtizedeiben rengeteg nem magyar anyanyelvű népiskola működött Magyarországon. Ugyanakkor egyéni, csoportos és önkéntes asszimiláció bekövetkezett, ez főleg a zsidóságot, a németeket és valamennyire a szlovákokat érintette. A magyarországi zsidóságot nem is nemzetiségnek tekintették az időszakban, hiszen a dualizmus kori népszámlálások során döntő többségük magyarnak vallotta magát. Közülük a 20. század elejére már egyre többen valamelyik keresztény felekezethez csatlakoztak, de természetesen sokan voltak, akik megmaradtak őseik vallása mellett. A második világháború időszakában zajló holo­kauszt során súlyos vérveszteség érte a hazai zsidóságot. (Erről a 7.-es tankönyv 150–153. oldalán tanultunk.)

Kik asszimilálódtak elsősorban Magyarországon?
Fordulópontok a nemzetiségek történetében
Fordulópontok a nemzetiségek történetében
1. Az 1848–49-es szabadságharc időszaka
1848-ban az április törvények mindenkinek elhozták a jogegyenlőséget – hiszen a jobbágyfelszabadítás és a többi rendelkezés (például a tized és a különböző szolgáltatások eltörlése) nem tett különbséget a magyarok és nem magyarok között. Így például fegyveres nemzetőr-alakulatok is megszerveződhettek a nemzetiségi területeken. Néhány hónappal később a nem magyar ajkú népek egy része szembefordult a magyar szabadságharccal – főleg a császári udvar biztatta fel őket erre. Elsősorban területi autonómiát követeltek. Véres harcok kezdődtek a szerbekkel a Délvidéken és a román népfelkelőkkel Erdélyben. Jellasics horvát bán 1848 szeptemberében Pest-Buda irányába indította meg hadait. 4. (Lásd erről a 6.-os tankönyv 18. témáját.)

Miért voltak jelentősek a nemzetiségek számára is az 1848-as áprilisi törvények?

Mégse lehet azt kijelenti, hogy a nemzetiségek „hátba támadták” volna Magyarországot. Hiszen például a Honvédség alakulataiban jelentős számú nemzetiségi katona harcolt, és a tisztikar egy része sem magyar anyanyelvű volt – elég az aradi 13-ra gondolni, a kivégzett tizenkét tábornokra és egy ezredesre. A Felvidéken több ezer szlovák paraszt csatlakozott a magyar haderőhöz – miközben tény, hogy létrejött egy olyan alakulat is, amely a magyarok ellen harcolt. A&nbsp;románok sem egy emberként fogtak fegyvert a magyar szabadságharc ellen – ugyanakkor tagadhatatlan, hogy a népfelkelő alakulatok fellépése nyomán véres etnikai harcok kezdődtek Erdélyben. 5. A hónapokig tartó kölcsönös öldöklésnek mintegy hét-nyolcezer magyar áldozata és négy-ötezer román halottja volt.
Végül a magyar kormány 1849 nyarán széles körű nyelvhasználati jogokat biztosított a nem magyar ajkú népek számára – a nemzetiségi határozatot a világosi fegyverletétel miatt már nem lehetett végrehajtani.

Miért volt összetett a nemzetiségi kérdés az 1848–49-es szabadságharc idején?

2. A dualizmus időszaka
A kiegyezést követő évben az Andrássy-kormány megalkotta a nemzetiségi törvényt. Ebben szavatolták az egyéni szabadságjogokat és széles körű egyéni nyelvhasználatot biztosítottak, de elutasították a követelt kollektív jogokat. (Lásd erről 7.-es tankönyv 42–43. oldalát.) Az országban élő nem magyarok saját anyanyelvüket használva az élet legtöbb területén érvényesülhettek.
Eközben a nemzetiségek körében is megtörtént a polgári nemzettudat kialakulása. Így a nem magyar ajkú népeknél is meghatározó szerepe lett a saját nyelvnek, a kultúrának és a hagyományoknak. A&nbsp;nacionalizmus eszméje tehát minden nép számára belső megerősödést, a nemzeti öntudat kialakulását hozta el. 6. Mindez azonban számos konfliktust hozott felszínre.

Hogyan hatott a nacionalizmus a népekre?

3. A történelmi Magyarország felosztása
Az első világháború végére a győztes antant-nagyhatalmak döntést hoztak az Osztrák–Magyar Monarchia feldarabolásáról és a történelmi Magyarország felosztásáról. Ezért 1918 őszén a francia diplomácia látványosan támogatta a szerb, a cseh és a román követeléseket. November elején megkezdődött Magyarország egyes területeinek katonai megszállása. Károlyi Mihály miniszterelnök csak későn ismerte fel, hogy nem a nemzeti önrendelkezést hirdető elvek érvényesülnek a tárgyalások során, hanem a francia nagyhatalmi politika érdekei. 7.

Ismételj! Hogyan képzelte el Wilson amerikai elnök Európa átalakítását?

Az ellenséges cseh, román és szerb csapatok két hónap alatt megszállták Magyarország területének nagy részét. Az időszakban öntevékeny fegyveres ellenállás csak szórványosan bontakozott ki, a Károlyi-kormány nem akarta megkockáztatni, hogy bármilyen harci cselekménnyel veszélyeztesse a tárgyalási pozícióit a leendő békekonferen­cián. (Lásd 7.-es tankönyv 70–72. oldal.)

Hogyan valósult meg a történelmi Magyarország nagy részének a megszállása?

Az utódállamok a területszerzést nemzetgyűlésekkel próbálták törvényesen is megalapozni. Ezek közös jellemzői voltak, hogy zavaros körülmények között, spontán módon, azaz nem előre meghirdetett választás útján, és csak a nemzetiségek részvételével zajlottak le. Mivel magyarok a gyűléseken egyáltalán nem vettek részt, így nem volt helytálló az utódállamok azon érvelése, amely ezen gyűlések alapján az említett területek elfoglalása helyett nemzeti önrendelkezésről beszélt.
Mind közül a legnevezetesebb a gyulafehérvári román nagygyűlés, amely kimondta Erdély csatlakozását Romániához, ezért évfordulója napjainkig a legnagyobb nemzeti ünnep a szomszédunkban. 8.




Nemzetiség


Helyszín


Időpont




szlovákok


Turócszentmárton


1918. október 30.




szerbek


Újvidék


1918. november 25.




románok


Gyulafehérvár


1918. december 1.



Nemzetiségi népgyűlések Magyarországon 1918 őszénMely nemzeti­sé­gek nem tartottak népgyűlést? Melyik az a két országrész, amelyeknek sorsáról ekkor még nem döntöttek? Mi lett ezeknek a területeknek a sorsa?
A győztesek azonban nem is akarták meghívni a vesztes államokat a tényleges tárgyalásokra – így az 1919 elején kialakított határokat az utódállamok elképzelései és érdekei alapján húzták meg. A magyar küldöttek végül 1920. június 4-én írták alá a trianoni békediktátumot. (Lásd 7.-es tankönyv 80–84. oldal.)

Az 1868-as nemzetiségi törvény
1. §. A nemzet politikai egységénél fogva Magyarország államnyelve a magyar lévén, a magyar országgyűlés tanácskozási és ügykezelési nyelve ezentúl is a magyar; a törvények magyar nyelven alkottatnak, de az országban lakó minden más nemzetiség nyelvén is hiteles fordításban kiadandók […].
3. §. Törvényhatósági [megyei, városi, községi] gyűlésekben mindaz, aki ott szólás jogával bír, akár magyarul szólhat, akár anyanyelvén, ha az nem magyar […].
6. §. A törvényhatósági tisztviselők saját törvényhatóságaik területén a községekkel, gyülekezetekkel, egyesületekkel, intézetekkel és magánosokkal való hivatalos érintkezésben a lehetőségig ezek nyelvét használják […].
8. §. A bíró […] a panaszt vagy kérelmet a panasz vagy kérelem nyelvén intézi el; kihallgatást, tanúkihallgatást, szemlét és más bírói cselekményeket […] a perben álló felek, illetve a kihallgatott személyek nyelvén eszközli […].
14. §. Az egyházközségek […] iskoláikban az oktatásnak nyelvét tetszés szerint határozhatják meg.

Hogyan rendelkezett a törvény a nyelvhasználati jogokról?


Kossuth Hirlapja az átvonuló horvát sereg cselekedeteiről, 1848. október 4.

„[Nagykanizsán] temérdek károkat tettek, a szobákat, konyhákat, pincéket, kamrákat feltörték s kirabolták, egy kovácsot ki nekik szénát adni vonakodott, agyonlőttek, a mezőn a kukoricát tönkre tették, levagdalták, éjjel számosan elmentek a szőlőkbe, s ott a pincéket feltörték, a bort részint kő, faedényekben, bőrtömlőkben elhordták, részint eleregették, a szőlőhegyet lerombolták."


Hogyan élte meg a polgári lakosság a hadmozdulatokat?


Kemény István főispán levele Nagyenyed pusztulásáról, 1849. január

„Alsófehér vármegyében nemes Nagy­enyed városa nincs többé, népét egy vad vidéki oláh csorda, az erdélyi katonai (császári) kormánytól kapott fegyverekkel, a várost előbb éjjel 40 helyt meggyújtván, a legirtózatosabb kínok közt leölte, a lakosság eme mészárlástól megszabadult része a rablók által köntös s általán lábbeliektől megfosztatván, 22 fokos hidegben, több mint 8 napon keresztül bujkált […] nincs toll mely az Enyeden elkövetett mészárlást, gyalázatosságukat, példátlan nyomort kellőleg festené. Végre 8 napok után katonai segedelmet nyervén, ennek fedezete alatt, több száz pinczék és körülfekvő erdőkben bujkáló szerencsétleneket meg­szabadítottam. A katolikus templom még akkor is égett […]. Bizonyos, hogy a mongolok ideje óta Erdélyben ily kegyetlenkedés nem követtetett el.”


Milyen szerepe volt a császári kormányzatnak az események kibontakozása során?


A Tribuna Nagyenyeden megjelenő román nyelvű lapból, 1884. szeptember 14. (részlet)

„Ha a magyar államban a román etnikum megerősítése nem lehetséges, akkor nem marad részünkre más szabadulás, mint egy ilyen magyar állam felszámolása, és a harc ennek felszámolásáért; a magyar etnikum ellenségeivel való szövetkezés, mint szerves szükség jelenik meg számunkra.”


Milyen fenyegetés jelent meg a sorokban?
Mely jogok meglétét bizonyítja, hogy ilyen szövegek megjelenhettek a magyarországi újságokban?


A bukaresti francia misszió vezetőjének távirata, 1919. január

„Nem szabad megfeledkezni arról, hogy a meghozandó döntésektől függ Franciaország jövője keleten. Ha kielégítjük a románok jogos követeléseit, és betartjuk kötelezettségeinket, Romániában több mint 15 millió lakossal rendelkező igazi francia gyarmatunk lesz, ahol fejleszthetjük kereskedelmünket és iparunkat, és ahol úgy érezhetjük magunkat, akárcsak otthon.”


Milyen álláspontot javasolt a francia kormánynak a távirat?
Mely magyar törekvést írta felül az ilyen jellegű hangvétel?


A gyulafehérvári határozat szövegéből, 1918. december 1.

„Erdély, a Bánság és Magyarország összes románjainak Nemzetgyűlése, […] kimondja ezeknek a románoknak és az általuk lakott területeknek egyesülését Romániával. A Nemzetgyűlés különösen kimondja a román Nemzet elidegeníthetetlen jogát a Maros, Tisza és Duna folyók által határolt Bánságra.
[…]
Teljes [nemzeti] szabadság az összes együttlakó népek számára. Minden nép saját nyelvén, kebeléből való egyének által fogja művelni, kormányozni magát és törvénykezését ellátni; minden nép ama egyének számának arányában, akik alkotják, meg fogja kapni a jogot a Törvényhozó Testületekben és az ország kormányzásában való képviseletre.”


Mit mondott ki a gyulafehérvári határozat?
Milyen jogokat ígért az erdélyi magyarság számára is?


Miklós Béla, az Ideiglenes Kormány miniszterelnökének a beszédéből, 1944. december 21.

„Népi és demokratikus országot akarunk felépíteni, […] megtisztítva a hazaáruló németségtől, amely mindent lekicsinyelve, amely magyar, kérkedve állott a hitlerista rablók szolgálatába, és elárulta azt a Magyarországot, ami neki otthont adott, amikor vándorbottal a kezében és batyuval a hátán jött be a gazdag magyar vidékre letelepedni.”


Mire tette a hangsúlyt Miklós Béla miniszterelnök a németekkel szembeni fellépés sürgetése során?
Milyen elvet alkalmazott ezzel?


Joseph Hauser visszaemlékezéséből

„Kimondhatatlanul és elképzelhetetlenül igazságtalan volt olyan embereket elűzni hazájukból, akik mindig csak szorgalmasan dolgoztak. Az elűzőknek csak egy járt a fejükben, hogy a valódi tulajdonosok vagyonából meggazdagodjanak; ez rablás és lopás volt! 8 nap marhavagonban eltöltött kínokkal teli utazás után az új hazában voltunk. Nyomor, fájdalom, sírás és diszkrimináció töltötte meg szívünket. Elvették a hazánkat. De még reméltük, hogy győzhet az igazság, és egy napon visszatérhetünk a régi hazánkba. Az új hazát csak nehezen, vonakodva szoktuk meg. Honvágy kínozta az időseket, de minket, fiatalokat is. Amikor átmentünk a városon, találkoztunk idősekkel, akik csak a szeretett, jó öreg hazájukról, Magyarországról tudtak beszélni. Mindig kérdés maradt, mikor térünk megint haza. A kínzó honvágyba nemsokára néhányan belehaltak.”&nbsp;


Milyen körülmények között zajlott a kitelepítés?
Hogyan gondoltak Magyarországra a kitelepítettek?


4. A magyarországi németek kitelepítése
Az 1930-as évek második felében a nemzetiszocialista Németország ideológiája és propagandája egyre erőteljesebben befolyásolta a hazai, mintegy félmilliós német kisebbséget. Ennek hatására a Magyarországi Németek Szövetsége (Volks­bund der Deutschen in Ungarn), amely eredetileg kulturális szervezetként jött létre, egyre jobban Német­ország érdekeit szolgálva tevékenykedett. Ugyanakkor ­kialakult egy, a magyar államhoz továbbra is hűséges mozgalom (Hűséggel a Hazához), amelyet Berlinből a náci dik­tatúra irányítói nem néztek jó szemmel. Így 1944-ben, amikor a német haderő megszállta Magyarországot, néhány vezetőjét letartóztatták.

Hogyan viszonyulhatott a magyar kormányzat a Volksbund tevékenységéhez?

A második világháborús harcokat követően a kollektív bűnösség elve alapján az Ideiglenes Kormány pártjai a németek kitelepítését irányozták elő. 9. Az elképzelésekben a kitelepítendő családok földjeinek és házainak az elkobzása, azaz a vagyoni kifosztás lehetősége is szerepet játszott. A&nbsp;Független Kisgazda-, Földmunkás- és Polgári Párt képviselői idővel az egyéni felelősséget hangsúlyozták, mondván, azokat kell megbüntetni, akik valóban kiszolgálták a nemzeti­szocialista Németországot. A németellenes hangulatot leghangosabban a Magyar Kommunista Párt és a ­szegényparaszti réteget képviselő Nemzeti Parasztpárt vezetői, illetve sajtója gerjesztette. A győztes szövet­séges nagyhatalmak potsdami konferenciáján meghozott határozatai nyomán Magyarországon is megkezdődtek 1946 és 1948 között a kitelepítések. 10. (Lásd 7.-es tankönyv 202–203. oldal.) Mindezek eredményeképpen mintegy 185 ezer fővel csökkent a magyarországi németek száma. A kitelepítettek házaiba sokszor a Felvidékről, a kikényszerített lakosságcserével elűzött magyarokat költöztették be.

Milyen szándékok, törekvések álltak a kitelepítések mögött?
A hazai cigány/roma népesség története
A hazai cigány/roma népesség története
Napjainkban Magyarországon a cigányok/romák jelentik a legnagyobb létszámú nemzetiséget. 11. A 2011-es népszámlálás alkalmával alig több mint 300 ezren val­lották magukat cigánynak, de valós létszámuk 500 ezer és 800 ezer között lehet. Lélekszámuk bőven meghaladja az összes magyarországi nemzetiségét.
A cigányság nagy többsége magyar anyanyelvű. Többnyire magyarnak és cigánynak is tartják magukat. Vannak, akik két nyelven, magyarul és cigányul beszélnek, ők az oláhcigányok. A magyarul és románul beszélő cigányok beásnak mondják magukat.

Tavaly már olvashattál arról, hogy számos cigány szó beolvadt a magyar nyelvbe. Idézd fel ezeket, vagy keress néhány ilyen szót az interneten!

A cigányság az újkori Magyarországon
A cigányság a középkor vége óta él Magyarországon. Az India felől Európába vándorló népcsoport a 14. század utolsó harmadában érte el a Balkán-félsziget irányából a Kárpát-medencét. A korabeli feljegyzések szerint a cigány közösségek maguk közül vajdát választottak, aki bíráskodott felettük, és felelősséget vállalt a csoporthoz tartozó családok tetteiért. A következő évszázadokban a cigányság folyamatosan érkezett Magyarországra, de sokan továbbvándoroltak Nyugat-Európába. Az oszmán-török uralom időszakában már számos család letelepedett. A falvak melletti és a városokon kívüli cigánytelepek lakossága fémmegmunkálással és vasművességgel foglalkozott, de néhány vármegye különleges közfeladatokra (például fegyőr, hóhér) is alkalmazta őket. A 18. századig a hazai néhány tízezres cigányság viszonylag zavartalanul élhetett, megtarthatta saját szervezetét, szokásait.

Mi jellemezte alapvetően a cigányság életmódját?


A 18. században a Habsburg-kormányzat – elsősorban Mária Terézia (1740–1780) idején – erőteljesen át akarta alakítani a cigányság/romák életmódját. A királynő rendeletei, amelyeket főleg a vándorló cigánysággal szemben hozott, azonban a teljes népcsoport erőszakos asszimilációjára irányultak. 12. A rendeletek többségének végrehajtása nagyrészt nem valósult meg, mivel a vármegyék elsősorban a vándorló cigány családok letelepítésére vagy egy másik vármegyébe való áttoloncolásra törekedtek. Az első népszámlálás idején, 1787-ben mintegy 80 ezer főt tett ki a magyarországi cigányság/romák létszáma. A következő időszakban a két román fejedelemség területéről, Havasalföld és Moldva felől folyamatosan érkeztek kisebb-nagyobb közösségek Erdélybe, ahonnan idővel továbbvándoroltak a családok az ország többi részébe. Az állandó népmozgások miatt a mindenkori kormányzat és a többségi társadalom is úgy érezte, hogy a cigányság nagy része még mindig vándorló életmódot folytat, miközben döntő többségük ekkor már letelepedett.

Milyen intézkedéseket hozott Mária Terézia, és mi volt ezzel a célja?



A cigányság zászlójaMire utal a zászlóban látható vándorkerék? Hogyan kötődik ez a jelkép a cigányság történelméhez?

A magyarországi cigányság/romák valós helyzetét a dua­lizmus idején tárták fel. (Lásd 7.-es tankönyv 44. oldal.) Az 1893-ban végrehajtott összeírás egész pontos képet adott a cigányság számáról, életmódjáról. Nagyon kevés ván­dorló cigányt írtak össze, de a népesség fele csak a falvak, városok szélén kapott helyet a földesuraktól vagy a településtől. Hagyományos foglalkozásaikkal (például kovács, lókereskedő, teknőkészítő, vályogvető) és szolgáltatásaikkal (például edényjavítás, késélezés) egészítették ki az önellátó paraszti házi ipart. A kibontakozó iparosodás a következő évtizedekben lassan háttérbe szorította ezeket a munkákat.


Mi jellemezte ekkor alapvetően a cigányság életmódját?

Nemzetiség és etnikai kisebbség
Korábban nemzetiségnek nevezték azokat a népeket, amelyek egy ország területén kisebbséget alkottak, de volt „anya­országuk”, vagyis olyan ország, ahol ők alkották a többséget (például a románok). Az „anyaországgal” nem rendelkezők voltak az etnikai kisebbségek (például a cigányság). A 2011-es nemzetiségi törvény megszüntette ezt a kettősséget, és ma a cigányokat/romákat is nemzetiségnek ne­vezik.

A Helytartótanács rendelkezései, 1773
3. Mivel a cigányok muzsikálás és kovácsolás ürügyén szoktak kóborolni, ezért a jövendőben csak azok űzhetik e két mesterséget, akik rendelkeznek a hozzá való szerszámokkal, továbbá van a faluban házuk, és családjuk tagjai sem henyélnek.
4. A gyerekeket el kell venni a szüleiktől, és ki kell adni a parasztokhoz, akik a vármegyétől napi három krajcárt kapnak egy-egy gyerekért, amíg azok nem képesek dolgozni.
5. A plébánosok kötelesek ingyen oktatni a cigányokat és gyerekeiket a vallásra, valamint a triviális iskolákban ugyancsak ingyen tanítani a gyerekeket, s a céhek is kötelesek felvenni őket.
6. „Ezen nép emlékezetének a kiirtása végett” ezentúl súlyos büntetés terhe alatt tilos a cigány nyelv használata: a cigányok beszéljék azt a nyelvet, amelyiket a környezetük beszéli.

Milyen eszközökkel törekedett a Habsburg-kormányzat a cigányság asszimilációjára?
Mely rendelkezés tekinthető különösen könyörtelennek?






Letelepedett


Huzamosabb ideig egy helyben tartózkodó


Vándorló




243 432


20 406


8 938



Letelepedett és vándorló cigányok száma Magyarországon (1893)Vajon miért lepte meg ez az adat a korabeli hivatalos szerveket?

A roma holokauszt, a porrajmos Magyarországon
A német megszállást követően több helyen számos cigány családot internáltak. A cigányság létbiztonsága a nyilas-hungarista uralom idején jelentősen romlott a Dunántúlon és a főváros környékén. Itt kezdték meg a cigányok/romák összegyűjtését és Németországba deportálását. A Dunántúlon összegyűjtötteket a komáromi Csillagerődbe vitték, a főváros környékieket pedig az óbudai téglagyárba. Innen szállították őket tovább Dachauba, ahonnan a munkaképesnek ítélteket Buchenwaldba, Bergen-Belsenbe, a nőket pedig Ravensbrückbe vitték. (Auschwitzban ekkorra már felszámolták a roma tábort.) A szovjet Vörös Hadsereg előretörésekor eluralkodó káosz során felerősödött a nyilasterror, melynek mások mellett a cigányok is áldozataivá váltak. Az ország jelentős részében azonban már nem volt elég erős a nyilas jelenlét ahhoz, hogy kikényszerítse a Szálasi-kormány rendeleteinek végrehajtását, így számos helyen elszabotálták a cigányellenes rendelkezések végrehajtását is.

Mely lépésekben valósult meg a porrajmos?


Intézkedések a vándorló cigánysággal szemben
Az első világháború alatt a magyar kormány szigorú intézkedéseket vezetett be a „kóbor cigányokkal” szemben (1916). Ennek hátterében az állt, hogy a románok erdélyi betörését követően kémkedéssel vádolták meg őket. Az állam elkobozta nemesfém tárgyaikat, lovaikat, valamint megtiltotta, hogy elhagyják kijelölt lakóhelyüket. Cigányigazolványt kellett hordaniuk, így aki elhagyta lakóhelyét, azt erőszakkal visszatelepítették, sőt külön a számukra fenntartott táborokba zárhatták. Nem határozták meg pontosan, hogy ki számít „kóbor cigánynak”, így a rendeletet a hatóságok kényük-kedvük szerint értelmezhették. Sok helyütt már „kóbornak” tekintették azt a cigányt is, aki nem saját tulajdonú telken lakott (a hazai cigányok több mint 80%-ának nem volt saját telke). A rendelet a hazai cigányok további jogfosztásának, állandó zaklatásának forrása lett a következő évtizedekben is.

Miért lehetett ezeket az intézkedéseket a cigányság nagy részére kiterjeszteni?


A trianoni békediktátum jelentős számú cigányságot is átcsatolt a szomszéd országokhoz, de erről pontos ada­tokkal nem rendelkezünk. 1893-ban Magyarországon mintegy 300 ezer cigány/roma élt, ebből Erdélyben 105 ezren. A&nbsp;Horthy-korszakban ezért mintegy 100-150 ezerre tehető a hazai cigányság/romák száma. A második világháború időszakában a roma holokausztnak, a porrajmosnak (jelentése: elemésztés, elpusztítás) több ezren estek áldozatul. (Lásd 7.-es tankönyv 149. oldal.) 13.

Miért csökkent a magyarországi cigányság lélekszáma a 20. század első felében?

A 20. század második felében fokozatosan eltűntek és átalakultak a hagyományos cigány mesterségek. A Kádár-korszakban az iparosítás során lehetőség nyílt a férfiak iparban való foglalkoztatására, akik például bányászként vagy betanított munkásként a nehéziparban és az építőiparban dolgoztak. A „gulyáskommunizmus” évtizedei alatt felszámolták a „cigánytelepek” többségét, javultak az életkörülmények, és sokan az iparosodó nagyvárosokba költöztek. Ugyanakkor sok volt közöttük a heti ingázó.

Hogyan hatott a szocialista korszak modernizációja a cigányság helyzetére?

A rendszerváltoztatás a cigányok/romák számára is jelentős társadalmi és életmódbeli változásokkal járt. A gyárak és bányák bezárása, a termelőszövetkezetek felszámolása az alacsonyabban iskolázott, főleg kisegítő és betanított munkát végző munkásréteget nagyon hátrányosan érintette: sokan elveszítették munkahelyüket. Közöttük nagy volt a cigányok/romák aránya, így a munkanélküliség a romák körében jóval nagyobb volt, mint a többségi lakosság körében. 14.

Milyen tekintetben voltak a vesztesei a cigányok a rendszerváltoztatásnak?

A cigányság helyzete napjainkban
A cigányokat/romákat a többségi társadalom részéről számtalan előítélet sújtja. Sok esetben – a törvény tiltása ellenére – hátrányos megkülönböztetés éri őket (például azonos végzettség, szakképesítés esetén is nehezebben kapnak munkát).
A munkanélküliség miatt a romák jelentős része a társadalom szegény rétegébe tartozik. Ugyanakkor vannak közöttük sikeres vállalkozók és értelmiségiek is (köztük sok művész). A rendszerváltoztatás utáni kormányok több módon próbálták segíteni a cigányok/romák jobb társadalmi beilleszkedését és munkába állását. Bebizonyosodott, hogy a szegénységből való kilábalás útja a romák/cigányok számára is a tanulás lehet. Fontos, hogy csökkenjenek cigányokkal szembeni előítéletek. Ennek érdekében a többségi társadalom és a romák vezetői, értelmisége is sokat tehetnek.

Cigány népzenei együttesHallgassatok meg néhány cigány népzenei művet (pl. a képen szereplő Kalyi Jag együttestől)!


Válasszatok ki egy romákkal kapcsolatos előítéletet! Vitassátok meg, hogyan lehetne megcáfolni!


88690705927
A nemzetiségi jogok a mai Magyarországon
A nemzetiségi jogok a mai Magyarországon
A rendszerváltoztatást követően a demokratikus jogállam egyik fontos feladata, hogy teljeskörűen biztosítsa a nemzetiségek jogait. Ez az anyanyelvhasználat, az oktatás és a kulturális tevékenység biztosítása mellett a politikai képviselethez való jogot is jelenti. A szándék ellenére e téren hosszú ideig nem történtek érdemi lépések. Nehézséget jelentett, hogy Magyarországon a nemzetiségek többnyire földrajzilag szétszórtan, településeink csaknem felén alkotnak kisebbségeket. 15.
Az 1993-ban elfogadott törvény szerint a nemzetiségek helyi (települési) és országos kisebbségi önkormányzatokat hozhatnak létre. Ezek véleményt mondhatnak a kisebbséget érintő bármely kérdésben, és kezdeményezhetik a kisebbség számára hátrányos döntések visszavonását.

Melyek a legfőbb nemzetiségi jogok?



A 2011-ben elfogadott nemzetiségek jogairól szóló törvény megkülönbözteti a Magyarországon honos nemzetiségeket. Ezek hazánk területén legalább egy évszázada élnek. A törvény szerint Magyarországon honos nemzetiség a bolgár, a görög, a horvát, a lengyel, a német, az örmény, a roma, a román, a ruszin, a szerb, a szlovák, a szlovén és az ukrán. A magyarországi zsidóság nyelve és kötődése magyar. Saját nyilatkozatuk szerint nem alkotnak nemzetiséget.

A magyarországi nemzetiségek lélekszáma a 2011. évi népszámlálás alapjánMelyik a két legnagyobb Magyarországon élő nem zetiség? Nézd meg a nemzetiségek eloszlását mutató tankönyvi térképen, hogy a diagramon szereplő nemzetiségek az ország mely részein élnek nagyobb tömegben! Mit állapíthatsz meg?

A 2012-től bevezetett Alaptörvény kimondja, hogy a Magyarországon élő nemzetiségek a magyar politikai közösség részei, államalkotó tényezők, és kulturális értékeik hazánk szellemi örökségének szerves részei. Ennek szellemében 2014-ben a nemzetiségek először juthattak képviselethez az országgyűlésben. Bár a törvény lehetőséget biztosít szavazati joggal rendelkező nemzetiségi képviselők megválasztására is, kellő szavazat híján egyelőre nemzetiségi szószólók nyilváníthatnak véleményt a nemzetiségek érdekében. A magyarországi németek 2018-ban és 2022-ben is teljes jogú képviselőt választottak az Országgyűlésbe.


Hogyan tekint a többségi nemzet a dokumentumok szerint a nemzetiségekre?
Van-e nemzetiségi származású ismerősöd? Mit tudsz róla, hogyan ápolja identitását ő és a családja?
Nézz utána, hogyan és milyen feltételekkel kerülhet be a nemzetiségi képviselő az országgyűlésbe!


A cigányság foglalkoztatottsága
A Kádár-korszak utolsó évtizedében a munkaképes cigányság 62%-a rendel­kezett állandó munkahellyel, dolgozott rendszeresen. Ezen belül a férfiak foglalkoztatottsága 90% felett volt. A rendszerváltoztatást követően ez az arány 22%-ra csökkent. Napjainkban a cigányság közel fele a hátrányos helyzetű, mélyszegénységben élő réteghez tartozik, ami magával vonja a rossz életkörülményeket, az alacsonyabb várható élettartamot.

Vitassátok meg, hogyan változtak a munkalehetőségek az elmúlt évtizedekben!


További kisebbségek Magyarországon
Léteznek Magyarországon olyan kisebbségek is, amelyek nem teljesítik a nemzetiséggé nyilvánítás feltételeit, például az itt élő oroszok, arabok, kínaiak, kurdok, valamint az egyes afrikai országokból érkező közösségek. Az elmúlt években a hazánkban élő kínaiak száma emelkedett látványosan. Egyes becslések szerint számuk meghaladja a húszezret. Jellemzően kereskedelemmel, vendéglátással foglalkoznak, de több ezer bejegyzett kínai cég, vállalkozás is működik Magyarországon.

Állapítsd meg a lenti grafikon felhasználásával, hogy létszámát tekintve mely nemzetiségeket előzi meg a kínai kisebbség ma Magyarországon!


21053052429

25179606329

88689576705
Összefoglaló kérdések és feladatok

Melyek a jelentősebb nemzetiségek a mai Magyarországon?
Jellemezd röviden helyzetüket a rendszerváltoztatást követően!
Miért sajátos a cigányság (romák) helyzete? Készíts rövid összeállítást a velük kapcsolatos feladatokról!

