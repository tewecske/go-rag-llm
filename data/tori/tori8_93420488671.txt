Ráhangoló
Európa nyugati, Atlanti-óceánra tekintő térsége, valamint az Oroszország által uralt nagy keleti síksága között terül el kontinensünk domborzatilag és etnikailag is tagolt régiója: Közép-Európa. Ez a térség sok tekintetben átmenetet képez Kelet és Nyugat között, vannak, akik egyenesen csak a Nyugat peremvidékének látják. A&nbsp;valóság azonban az, hogy a történelem során számos folyamat csiszolta össze az itt élő népeket, és a régiónak számos karakteres jellemzője is kialakult. A&nbsp;sokféle kulturális, gazdasági, politikai és társadalmi hatás pedig egészen egyedi arculatokat adott az itt kialakult államoknak.


Idézd fel, mi történt a térségben 1989-ben!
Hogyan alakult a régió sorsa 2004-től?

A régió sajátosságai
A&nbsp;régió sajátosságai
Az európai történelem évszázadai során a kontinensen a mindenütt meglévő közös európai örökségen (például az antik görög–római hagyományokon, a zsidó-keresztény kultúrkörön) belül különböző helyi hatások és jellegzetességek miatt eltérő régiók jöttek létre. Ilyen például a Föld­közi-tenger és a mediterrán éghajlat által meghatározott Dél-Európa vagy az Atlanti-óceán vonzásában fejlődő Nyugat-Európa is. A&nbsp;mi régiónk, Közép-Európa szintén több sajátságos jellemzővel bír, amelyek már a középkortól kezdve meghatározták fejlődését. 1. A&nbsp;térség nyugati felét Németország, Ausztria és Svájc alkotja, míg a keleti részét Lengyelország, Csehország, Szlovákia és Magyarország. A&nbsp;20. századi határváltozások miatt a régió egyes részei más államokhoz kerültek, vagy önálló országokká váltak, úgymint Szlovákia, Szlovénia, Horvátország vagy éppen Dél-Tirol, a Szudéta-vidék, Erdély és a Délvidék.



Mit tanultatok földrajzórán Közép-Európáról?

A&nbsp;régió földrajzi helyzete
Bár Közép-Európa földrajzilag igen sokszínű táj – az Alpok és a Kár­pátok láncai szabdalják, de nagy kiterjedésű síkságokat is találunk benne –, mégis alapvető jellemzője a kontinentális (azaz szárazföldi) helyzet. A&nbsp;Balti-tenger partján fejlődő kereskedővárosok vagy éppen az Adriai- és Fekete-tenger partvidéke már erősen eltérő jellegzetességekkel bírnak. Szintén fontos földrajzi tényező, hogy Európa nyugati felének legnagyobb folyama, a Duna egy-két kivételtől eltekintve a ­térség szinte minden államát összekapcsolja (jelenleg négy ország fővárosa fekszik a partján).

Mely fővárosok találhatók a Duna mentén?


A&nbsp;térség államai jellegzetesen az első ezredforduló körül jöttek létre, ebbe akár a Német-római Császárságot is beleérthetjük. Kivétel nélkül mindegyik a nyugati kereszténységhez csatlakozott, ami nagyon erős civilizációs kapcsolatot jelent, hiszen a régió déli és keleti határán már a bizánci-orto­dox kultúrkör népeit találjuk. A&nbsp;középkor folyamán Közép-Európa szervesen beilleszkedett a nyugati keresztény kultúrkörbe, akár a kereskedelmet, akár kulturális, művészeti hatásokat (román stílus, gótika, egyetemek) tekintjük, sőt a középkor végére gazdasági-társadalmi fejlettsége hasonló volt a kontinens nyugati feléhez.

Mely tényezők mutatták a nyugati keresztény kultúrkörbe való beilleszkedést?

Fontos kulturális jellemző, hogy bár a reformáció széles körben elterjedt a térségben, a 17. században Közép-Európában az ellenreformáció és a katolikus megújulás nyert teret, így ma ezen országok belvárosaiban sétálva barokk templomtornyok és utcák határozzák meg a városképet. 2.




&nbsp;Linz




&nbsp;Selmecbánya




&nbsp;Olmütz




&nbsp;Temesvár



VárosképekMi a közös a képen látható közép-európai városképekben? Keressük meg térképen az egyes városokat! Milyen eseményekre emlékeztetnek a képeken látható emlékművek?



A&nbsp;régió sajátosságai a 16. századtól kezdve erősödtek meg. A&nbsp;kontinentális helyzet következményeként addig, amíg az Atlanti-partvidék államai gyarmatosításba kezdtek és a világkereskedelem haszonélvezőivé váltak, Közép-Európa ebből sokkal kevésbé és csak áttételesen részesült.

Milyen helyzeti előnyben voltak a nyugat-európai országok az újkor elején?

Hanák Péter történész (a fent idézett műből)

„Közép-Európában azonban nemcsak néhány nép élt egymás mellett vagy egymásban feloldódva, mint Nagy-Britanniában, Franciaországban vagy Spanyolországban, hanem több tucatnyi etnikai csoport, amelyekből a nemzetteremtő 19. század végén is egy tucat maradt, vagy még több, ha a Baltikumot és a Balkán érintkező részeit is tekintetbe vesszük. Az etnikai sokféleségnek ez a mennyisége már önmagában véve is minőségi kritériummá válik, […]. Az etnikai pluralitás [sokszínűség] többnyire nem térbeli egymásmellettiséget jelentett, hanem az etnikai határok egymásba mosódottságát, az alrégiók és kisebb tájak vegyes nemzetiségű karakterét.”


Miben különbözik a régió Nyugat-Európától?


Hanák Péter történész (a fent idézett műből)

„Itt nemcsak a párizsi mintát adaptáló ­boulevard-ok [fasorok] és avenue-k [sugárutak], nemcsak a színházak, a kórházak, a kávéházak, a lakóudvarok és pályaudvarok, röviden: a barokkal élénkített neoreneszánsz utcaképek és városképek hasonlóságáról volt szó, hanem egy regionális lakáskultúra közös normatíváiról [szabályrendszeréről], amelyekről a külső szemlélő és a bennszülött mindmáig felismeri a közép-európaiság csalhatatlan jegyeit. […] Közép-Európa az a térség, ahol vagy ahonnan Brahms, Liszt, Chopin – utóbb Bartók, Kodály, Janáček – a sokszínű zenei folklórból összeurópai muzsikát komponált, ahol Párizs után új színekkel, új zamattal virágzott ki az operett, ahol a kávéházban, de a külvárosi kisvendéglőben is bécsi keringőt játszott a szalonzenekar és magyaros cigányzenét a cigányzenekar, ahol a promenádon mindenütt mindent, indulót és operettnyitányt játszott a katonazenekar.”


Milyen fontos szempontot emelt ki a szerző a térség újkori történelmének utolsó évtizedeiről?




Lengyelország felosztása a feldarabolásban részt vett uralkodók ábrázolásával – rézmetszet Mely birodalmak osztották fel maguk között Lengyelországot? Meddig nem volt önálló az ország?

Szintén az újkor kezdetén jutott érvényre a régió egyik, azóta is több esetben meghatározó jellemzője: a birodalmi függés. Közép-Európa a keletről érkező hódító birodalmaknak értelemszerűen ki van téve. A&nbsp;régió már a középkorban átélte a mongol inváziót, ám ez csak rövidebb, igaz, igen véres történelmi epizódot jelentett. A&nbsp;16–17. században azonban Magyarországon berendezkedett az Oszmán Birodalom, illetve a nyugati országrészben a Habsburg Birodalom. A&nbsp;18. század végére pedig Lengyelország nagyobb, keleti felét vonta befolyása alá a cári Orosz Birodalom. Eközben az ország többi részét Poroszországhoz, illetve a Habsburg Birodalomhoz csatolták. Mindez pedig a demográfiai folyamatok, valamint a politikai és gazdasági fejlődés terén is jelentős hatással volt az itt élő népekre.
Bár Közép-Európa nyugati felében nem beszélhetünk keleti hódító birodalmakról, ám kétségtelen, hogy a birodalmi függés például Ausztria vagy Csehország esetében is érvényesült, hiszen itt egészen 1918-ig a Habsburg Birodalom keretei között éltek az emberek. 3.


Ismételj! Miért volt jelentős a régióban lévő birodalmak szempontjából az első világháborút lezáró békerendszer?

A&nbsp;régiónak szintén jellemző sajátossága a nemzeti sokszínűség. 4. Míg Nyugat- vagy Dél-Európában jellegzetesen nagyobb nemzetállamok alakultak ki (Franciaország, Spanyolország, Olaszország, Németország), addig Közép-Európában számos kisebb, de erős azonosságtudattal bíró önálló nemzet jött létre. Így a régióra erőteljesen jellemző a kisállami széttagoltság, az egyes országok között meglévő ellentétek miatt pedig a térség fokozottan ki van szolgáltatva a nagyhatalmi befolyásnak. Ezért is volna fontos a minél erőteljesebb regionális együttműködés. 

Idézd fel, mi történt a régióban 1938–39-ben!

Milan Kundera: Az elrabolt Nyugat avagy Közép-Európa tragédiája, 1983

„A földrajzi Európát (azt, amely az Atlanti-óceántól az Uralig húzódik) mindig két részre osztották, amelyek külön fejlődtek: az egyik a régi Rómához és a katolikus egyházhoz kötődött (ismertetőjegye a latin ábécé), a másik Bizánchoz és az ortodox egyházhoz (ismertetőjegye a cirill ábécé). 1945 után a két Európa közötti határ néhány száz kilométerrel Nyugat felé tolódott, és néhány nemzet, amely önmagát mindig nyugatinak tartotta, egy szép napon arra ébredt, hogy Keleten van. Így azután a háború után háromféle alaphelyzet alakult ki Európában: nyugat-európai, kelet-európai régió, és a harmadik, a legbonyolultabb, az az Európa, amely földrajzilag Európa középső része, s amely kultúrájában nyugati, politikailag pedig Keleten van.”


A cseh író 1983-ban jelentette meg az esszéjét. Hogyan értelmezte az akkori hidegháborús helyzetet?
Hogyan tekintett Közép-Európára?


Hanák Péter: Alkotóerő és pluralitás Közép-Európa kultúrájában (Budapesti Negyed, 1998/4)

„A&nbsp;régió vallásilag is csaknem olyan kevert, mint etnikailag. Peremvidékein megmaradt az ortodoxia, de sikeresen hódított itt a protestantizmus, és visszahódított az ellenreformáció. A&nbsp;18. századtól számban és súlyban nőtt a zsidóság, és megfogyatkozva is fennmaradt egy muzulmán töredék. S hogy a pluralitás [sokféleség] még teljesebb legyen, egyazon valláshoz több nemzetiség is tartozott, amint egyazon nemzetiségen belül gyakran megoszlottak a val­lási határok. […] Népszokások, hitek, hagyományok állandó egymást áthatása, szakadatlan súrlódása és ölelkezése olyan magas fokú szellemi feszültséget teremtett itt, amely nemcsak befogadta és magához hasonította a nagy európai kulturális áramlatokat, hanem maga is létrehozott új irányzatokat, megújhodásokat. […]
Csupán a barokkot emelném ki, amely nemcsak befogadott hatás, hanem egyúttal közép-európai táj- és mentalitásformáló áramlat is volt. A&nbsp;barokk zene, az opera, a pompás palota- és templomépítészet és a&nbsp;modern városépítészet Itáliából származott át Közép-Európába, de itt, német földön, a Habsburg Birodalomban, Lengyelországban meghonosodott, megújult.”


Milyen különbségeket és hasonlóságokat emelt ki a történész?


88789363339

88789398191

88789526205
Történelmi értelmezés
A hosszú távú történelmi folyamatok megítélése eltérhet attól függően, hogy ki mit tart fejlődésnek.

„Közkeletű ma az a nézet, hogy Közép- és Kelet-­Európát, pontosabban azt az egész területet, mely a Rajnától keletre, Franciaország és Oroszország között elterül, a politikai kultúra terén valami eredendő elmaradottság jellemzi. Utalnak e területek társadalmi viszonyainak elmaradt, antidemokratikus jellegére, politikai módszereik durvaságára, nacionalizmusuk szűk, kicsinyes és erőszakos voltára; utalnak arra, hogy e területen a politikai hatalom arisztokrata nagybirtokosok, monopolkapitalisták és katonai klikkek kezében van, melyektől ezek az országok nem képesek a maguk erejéből megszabadulni. […] Semmi kétség, hogy ezek az országok a nyugat- és észak-európai kész, érett demokráciáktól igen messze esnek. Nem kétséges az sem, hogy ebben társadalmi szerkezetük adottságainak komoly része van. Azok az intézmények, melyek Nyugat-Európában a demokrácia előiskoláját alkották, Közép- és Kelet-­Európa társadalmát sokkal kevésbé intenzíven dolgozták át. […] A&nbsp;polgári életforma és a kereszténység és humanizmus által megszelídített társadalmi módszerek és érintkezési formák uralma nyugatról keletre csökkenő mértékben ért el a legalsó rétegekig. Ennek megfelelően az újkori forradalmakat hordozó városi polgárság, majd a nyomában feltörő ipari munkásság ezekben az országokban sokkal kevésbé szervesen fejlődött, s számban is kisebb és izoláltabb volt, mint Nyugat-Európában.”

(Bibó István: A kelet-európai kisállamok nyomorúsága, 1949)

„Bibó István tévedett. Mégis, legtöbbet idézett, az 1940-es évek második felében írott ragyogó történetpolitikai esszéi […] kiérlelt és következetes példái annak a »lemaradási« diskurzusnak, amely a történelem értelmét a nyugat-európai társadalmi-gazdasági alakzatok utolérésében látja. Ezekben Bibó két, egymással összefüggő hibát vétett: egyfelől az utólagos születés kegyelméből ítélte meg az őt megelőző félezer év magyar történelmét, másfelől pedig a nyugati történeti fejlődés eredményét úgy tekintette, mint valamiféle mindenkorra érvényes s egyedül elfogadható, alternatíva nélküli végeredményt. Mindkét tévedés a rá jellemző progresszív szemlélet egy­oldalúságból fakadt. Eszerint Magyarország – és tágabban az egész közép- és kelet-európai térség – eleinte el-elmaradt a nyugat-európai fejlődéstől, majd elreteszelődött annak eredményeitől és több ízben megpróbált »utolérési« próbálkozásai ellenére sem tudott rátérni a tőlünk nyugatra kijelölt helyes útra, mindez pedig torzulásokat okozott. […] A&nbsp;történelemben azonban nem létezik haladás, a fejlődés pedig csak a történelem folyamatára rápillantó egyik szemszög normatív ítéletének látszik, amely egy másikból talán éppenséggel hanyatlásnak tűnik. A&nbsp;történelemben csak változások vannak, amelyek könnyen lehet, hogy évszázadok múlva árulják el értelmüket – így válhat a valamikori lemaradás is előnnyé, a haladás pedig a rá egykor oly büszke nemzetek vesztükbe rohanása lesz.”

(Békés Márton: A lemaradás előnye, 2018)

Mely, többek között Bibó István által is megfogalmazott gondolatot vitatja a történész? Milyen szempontból gondolja úgy, hogy nem helyes lemaradásról beszélni?

A második világháború hadszíntere
A&nbsp;második világháború hadszíntere
Közép-Európa a 20. századi európai konfliktusoknak is az egyik fő színtere lett. Az első világháborút lezáró békerendszer koncepciója szerint francia támogatással a térség új államainak kellett volna a szovjet és a német előretörést is megállítani. A&nbsp;valóságban azonban a német diplomácia sikeresen kihasználta a régió államai közötti ellentéteket. Az egymással szembefordított államokat a nemzetiszocialista Németország egymás után megszállta (Ausztria, Csehszlovákia cseh területe, Lengyelország), vagy a megszállásukig befolyása alá vonta őket (Szlovákia, Magyarország, Horvátország). Lengyelországot 1939-ben Németország és a Szovjetunió egymással együttműködve foglalta el.

Gdańsk (Danzig) a második világháború után. A borzalmas pusztítás után sok lengyelországi település óvárosát igyekeztek a háború előtti állapot szerint helyreállítani Keressünk képeket az interneten, hogy hogyan fest ma Gdańsk belvárosa! Mi volt a szerepe Danzignak a német–lengyel háború kirobbanásában 1939-ben?&nbsp;


Ismételj! Mikor kebelezte be a nemzetiszocialista Németország Ausztriát? Mikor szállta meg Magyarországot?

A&nbsp;második világháborúban a háború kimenetét eldöntő térség a keleti hadszíntér volt. Közép-Európa földrajzi helyzeténél fogva nem kerülhette el, hogy 1944–45-ben a nemzetiszocialista Németország és a kommunista Szovjet­unió totális háborújának áldozatává váljon. A&nbsp;pusztítás mértéke is összehasonlíthatatlanul nagyobb volt a Nyugat-Európában tapasztaltaknál. Párizs vagy éppen Róma nyílt városként vészelte át a világégést, míg a közép-európai fővárosok és nagyvárosok (Varsó, Budapest, Berlin, Königsberg) jelentős részét lerombolták. Magyarország területén közel nyolc hónapig tartottak a harcok, míg Franciaország nagy részét két-három hónap alatt felszabadították a nyu­gati szövetségesek. Az amerikai és brit légierő szőnyegbombázásai és a szovjet tüzérség romhalmazzá változtatott számtalan közép-európai várost. Szerencsésebb helyeken újjáépítették a történelmi városmagokat, de sok településen parkok vagy stílusidegen épületek és városnegyedek jelzik még ma is a második világháború borzalmas pusztításának helyeit.

A müncheni „Olympiaberg” (azaz olimpiai hegy). Németország szinte minden nagyvárosában keletkeztek a második világháború után ilyen mesterséges „hegyek”, mert a bombázások után maradt romokat az eltakarítás után egy helyre halmozták fel. Mára ezek parkosított területekké váltak, mint ahogy Münchenben is.


Ismételj! Milyen jellegű harcok dúltak Budapesten?

88789526214
A szovjet megszállás – kommunista diktatúra
A&nbsp;szovjet megszállás – kommunista diktatúra
A&nbsp;második világháború végén Közép-Európa jelentős részét a Vörös Hadsereg megszállta. A&nbsp;térség jövőjéről a szövetségesek vezetői már a háború alatti tárgyalásokon döntöttek. Sztálin azonban semmibe vette a jaltai konferencia határozatát a demokratikus szabadságjogok biztosításáról, mert kezdetektől fogva a régió szovjetizálására törekedett. 5. A térséget a Szovjetunió a saját befolyási övezetének te­kintette, és rövidesen szinte mindenhol kiépült a kommunista diktatúra, amely hatalmas törést okozott a régió fejlődé­sében. Németország nagyobbik része (Németországi Szövetségi Köztársaság) viszont a leereszkedő vasfüggöny nyugati oldalára került, Ausztria pedig 1955-től semlegessé válhatott, amikor kivonták onnan a négy nagyhatalom megszálló csapatait. Így Közép-Európa e két állama megmenekült a Szovjetuniónak való alávetettségtől.



Melyik főváros mindennapjait határozta meg leginkább a keleti–nyugati tömb országainak szembenállása?

A&nbsp;szovjet megszállás nyomán a térség államainak az addigi, nyugati típusú fejlődés helyett tőlük teljesen idegen berendezkedést kellett követniük. Az évszázadok során kialakult természetes kereskedelmi kapcsolatokat hatalmi szóval megszüntették, és kelet felé, a Szovjetunió irányába fordították őket. A&nbsp;kommunista diktatúra már korábban megismert jellemzői (államosítások, tervgazdaság, megfélemlítés stb.) miatt a régió országaiban – különösen a kevés nyersanyaggal bíró államokban – irracionális gazdasági szerkezet és hiánygazdaság alakult ki. A&nbsp;Szov­jetunió a különböző szabadságtörekvéseket 1953-ban Kelet-Berlinben, 1956-ban Magyarországon, 1968-ban Csehszlovákiában politikai-katonai erővel eltiporta. 1981-ben Lengyel­országban pedig a helyi kommunista vezetés fojtotta el katonai erővel a rendszerellenes mozgalmakat.

Karl Marx elmélkedik a kommunista eszme gyakorlati meg­való­su­lásánGyűjts össze négy olyan eseményt, amely a kommunista rendszerek elnyomására utal a rajzon!


Sztálin kijelentése, 1945. április

„Ez a háború eltér a múltbéli háborúktól: ha valaki területeket foglal el, ezekre a területekre rákényszeríti a saját társadalmi rendszerét. Ahova a hadserege eljut, ott a saját rendszerének szerez érvényt. Másképp nem is volna lehetséges.”


Hogyan képzelte el a szovjet diktátor a térség jövőjét?


A&nbsp;szocialista évtizedek „öröksége”
Egy-két évtized alatt a jórészt még a második világháború előtt is hagyományos agrártársadalmak életmódját és közösségeiket megsemmisítették. A&nbsp;téeszesítéssel a paraszti földek nagy részét államosították. Az erőltetett iparosítás érdekében pedig a vidéki emberek tömegeit a városokba, ipari munkahelyekre kényszerítették. E folyamat ma is álló emlékei a városok gyorsan megugró népességének elhelyezésére épített lakótelepek. Összességében tehát a szovjet megszállás nyomán berendezkedő kommunista diktatúra a térség minden államának fejlődésén hagyott kitörölhetetlen vagy csak évszázados távlatban megszüntethető nyomot.

A szocializmus öröksége: lakótelep a lengyelországi Gdańsk városában. A képen látható épület Európa leghosszabb lakóháza.


Mely intézkedések gyorsították fel a hagyományos paraszti társadalmak felszámolását?


88789456032
A visegrádi együttműködés, a V4
A&nbsp;visegrádi együttműködés, a V4


A visegrádi együttműködés országai

A&nbsp;közép-európai országokban lezajló rendszerváltoztatások után Lengyelország, Csehszlovákia és Magyarország 1991-ben együttműködésükről szóló nyilatkozatot írtak alá Visegrádon, amely település az együttműködés nevét is adja. Csehszlovákia felbomlásával, vagyis Csehország és Szlovákia létrejöttével végül négytagúvá bővült az együttműködés. Ennek fő célja egymás támogatása volt a demokratikus berendezkedés kiépítésében, valamint a NATO-hoz és az Európai Unióhoz való csatlakozásban. Mára elmondható, hogy mindhárom cél teljes mértékben megvalósult.


A visegrádi nyilatkozat aláírása 1991. február 15-én. A három aláíró politikus balról jobbra: Václav Havel (csehszlovák elnök), Antall József (magyar miniszterelnök) és Lech Wałęsa (lengyel elnök)Mi volt az oka, hogy csak hárman írták alá, és nem négyen?


Miért volt fontos 1991-ben egy ilyen regionális együttműködés kialakítása?

Az együttműködés előképét az 1335-ös, I. Károly magyar király által rendezett visegrádi királytalálkozó adta. Ez alkalommal a cseh, a lengyel és a magyar király találkozott egymással, és a kölcsönös ellentétek rendezése mellett gazdasági együttműködésről állapodtak meg.
A&nbsp;középkori találkozó óta a régió nemzetei, államai számos esetben működtek együtt. Volt arra is példa, hogy a lengyel és a magyar állam perszonálunióban állt egymással (például Nagy Lajos idején), vagy a cseh és a magyar állam állt perszonáluniós kapcsolatban (a mohácsi csatában életét vesztett II. Lajos idején). A&nbsp;Habsburg Birodalom évszázadai során a mai „visegrádi négyek” Bécs kormányzata alatt éltek.

Miért különleges Szlovákia helyzete a történelmi visszatekintés szempontjából?

Az együttműködés létjogosultsága
Az együttműködés az elmúlt három évtizedben változó intenzitású volt. Legfőbb előnye, hogy a nemzetközi politikában a közép-európai államok közösen fellépve, céljaikat egyeztetve sokkal hatékonyabban tudják érdekeiket képviselni, mint önállóan. Népességüket, területüket, gazdasági teljesítményüket összeadva együttesen az Európai Unió vezető hatalmaihoz hasonló súlyt képviselnek. Mindemellett pedig az elmúlt évszázadokban átélt közös történelmi tapasztalatok miatt a társadalmaik, közgondolkodásuk is hasonló egymáshoz, így léteznek a „közép-európaiság” azon jellemzői, melyek a további együttműködés alapját képezhetik. A&nbsp;négy állam sikeres együttműködése helyreállíthatja a térség első világháború után hosszú időre megszakadt politikai, gazdasági és kulturális kapcsolatrendszerét.

Nézz utána az interneten, milyen konkrét ügyekben működött együtt a négy ország az elmúlt években!

Összefoglaló kérdések és feladatok

Mi volt Közép-Európa közös középkori történelmi öröksége?
Miben tért el a térség politikai és gazdasági helyzete Nyugat-Európáétól?
Mely birodalmak jöttek létre a régió­ban az újkorban?
Hogyan és miért vált kiszolgáltatottá Közép-Európa a 20. század két totális diktatúrájának?
Milyen előremutató események történtek a rendszerváltoztatásokat követően?

