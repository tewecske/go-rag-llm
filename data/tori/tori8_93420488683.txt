Ráhangoló
A&nbsp;21. századi világunk egyik legösszetettebb, legbonyolultabb régiója a közel-keleti térség. Története évezredekre nyúlik vissza, etnikai-vallási törésvonalak szabdalják, itt találhatók három nagy világvallás legszentebb helyei. Világpolitikai jelentőségét a 20. században felfedezett hatalmas olajkincs is növeli.


Miért tekinti Jeruzsálemet három világvallás is szent helyének?
Miben hasonlít a három világvallás?
Mit tudsz az iszlám vallásról?


V. Károly német-római császár követének jelentéséből, 16. század közepe

„A&nbsp;születés itt senkit sem különböztet meg a másiktól. Mindenki olyan tiszteletben részesül, ami állásának és hivatalának kijár. Nincs itt rangviszály: mindenkinek az az állás adja meg a rangját, amelyet betölt. A&nbsp;pozíciókat és az állásokat a szultán maga adományozza.”


Miért lehetett hatékony egy ideig ez a hatalmi berendezkedés?

Az Oszmán Birodalom
Az Oszmán Birodalom


Az Oszmán Birodalom egy mai napig fellelhető emléke BulgáriábanNézz utána, mennyi ideig állt Bulgária az Oszmán Birodalom fenn­hatósága alatt!

A&nbsp;közel-keleti térség történelmét és kultúráját a 7. századtól az iszlám vallás és az Arab Birodalom határozta meg (5.-es tankönyv 93–95. oldal). Az arab kalifák uralma egy ideig a mai Spanyolországtól az Indus folyóig terjedt, de birodalmuk fokozatosan szétesett – emiatt a keresztes hadjáratok is kezdetben sikerrel jártak.
A 14. század elejétől emelkedett fel az Oszmán-török Birodalom Kis-Ázsia nyugati részén. A birodalmat vezető szultánnak despotikus hatalma volt. 1. Az oszmán-török haderő 1453-ban elfoglalta Bizáncot (Konstantinápolyt, ma Isztambul), mialatt sikeresen terjeszkedett Európa felé a Balkánon. 2. Eközben Kis-Ázsia keleti területeit is befolyása alá vonta. A birodalom I. Szelim szultán (1512–1520) idején vált a Közel-Kelet vezető hatalmává, aki elfoglalta Mezopotámiát (a mai Irak nagy része), valamint meghódította Egyiptomot és Arábiát is – így kiterjesztette befolyását az iszlám legszentebb városaira (Mekka, Medina, Jeruzsálem). Ezzel egy időben felvette az iszlám világi és vallási vezetését jelző kalifa címet.




88797266858


Miért volt fontos Bizánc elfoglalása?
Hol és kinek a vezetésével állították meg 1456-ban az Oszmán Birodalom előrenyomulását Közép-Európa felé?


Szelim utódja, a magyarországi hódításokról is ismert Szulejmán (1520–1566) idején a birodalom Líbiától kezdve a Földközi-tenger teljes keleti medencéjét lefedte. 3. Emellett kiterjedt a Vörös-tenger és Perzsa-öböl partvidékére, és az Oszmán Birodalom uralta vazallusaival (krími tatárok) együtt a Fekete-tenger medencéjét is. A Közel-Keleten egyetlen jelentősebb hatalom, Perzsia tudott csak dacolni az oszmán hódítással.



  



Törvényhozó Nagy Szulejmán Tiziano festményén (1530 körül). Az Oszmán Birodalom legnagyobb uralkodója. Alatta érte el a csúcsát az oszmán hódítás, többek között Magyarország egy részé­nek meg­szállásávalIsmételj! A magyar történelem mely fontos eseményei kapcsol­hatók Szulejmán szultán tevékenységéhez?






Ismételj! Melyik magyarországi várostrom során vesztette életét Szulejmán szultán? Ki irányította a vár védelmét?
Nézz utána, milyen vallási ellentétek voltak az oszmán-törökök és a perzsák között!


A&nbsp;hatékony közigazgatás előnye és hátránya
A&nbsp;birodalmat igen jól szervezett közigazgatási rendszer irányította, melynek legnagyobb egységei a vilajetek (tartományok) voltak, amelyeket további kisebb egységekre osztották. A&nbsp;közigazgatás segítségével kiterjedt és pontos összeírásokon alapuló adórendszert sikerült fenntartani. Emellett a haderő lovas katonáinak nagy részét is e hatékony közigazgatás mozgósította. A&nbsp;hosszú évszázadok során azonban felszínre kerültek a túlzottan központosított, despotikus berendezkedés hátrányai is: például a sűrűn cserélt, csak a szultán kegyétől függő alattvalók nem igazán voltak érdekeltek a hosszabb távú fejlesztésekben, így a birodalom fokozatosan lemaradt európai versenytársaival szemben.

Milyen hátrányai voltak idővel a túlzott központosításnak?


A&nbsp;birodalom európai, valamint közel-keleti és észak-afrikai területei között számottevő volt a különbség. Az oszmánok katonai erejét jelentős mértékben lekötötte a sűrűn lakott, keresztény világhoz tartozó, és a fejlett európai hatalmak (például a Habsburg Birodalom, Oroszország, Lengyelország, Velence) által fenyegetett nyugati határok védelme. A&nbsp;ritkábban lakott, iszlám kultúrájú, sivatagos közel-keleti és észak-afrikai területeken sokkal kisebb erőkkel is fenn tudták tartani hatalmukat. Miközben a 20. század elejére szinte teljesen kiszorultak Európából, addig a birodalom többi részén az első világháborúig csupán az afrikai területeket vesztették el. (Egyiptom a 19. században erőteljes függetlenséget ért el a birodalmon belül, majd brit meg­szállás alá került; Líbiát pedig az olaszok foglalták el 1912-ben).



Miért volt nehezen egyben tartható az Oszmán Birodalom?

Az első világháború után azonban a Közel-Kelet térképét teljesen átrajzolták. Az Oszmán Birodalom megszűnt, a helyébe lépő új Törökország pedig csak Kis-Ázsiát és részben az Örmény-magasföldet tudta megtartani. Az Arab-félsziget területei függetlenedtek – de ezek ekkor még politikailag-gazdaságilag jelentéktelenek voltak, mivel nem ismerték az ottani hatalmas olajkészletet. A Közel-Keletet a gyarmatosító Nagy-Britannia és Franciaország néhol szinte egy vonalzóval húzott határok mentén ún. mandátumterületként osztotta szét egymás között (Szíria és Libanon francia, míg Palesztina, Jordánia és Irak brit fennhatóság alá került). A&nbsp;Kaukázustól délre eső területeket pedig a Szovjetunió – a korábbi orosz terjeszkedésnek megfelelően – illesztette be az államába.




Mi történt az Oszmán Birodalommal az első világháború végén?
Hogyan változott meg a Közel-Kelet helyzete?


A gyermekadó

„[…] erősen óvakodjanak attól, hogy török gyerekeket szedjenek össze […] mert többségük könyörtelen, vallása és hite csekély. […] A&nbsp;hitetlenek gyermekeinek összegyűjtése azért hasznos, mert amint áttérnek az iszlámra, vallási buzgalom jelentkezik náluk, rokonaik és hozzátartozóik ellenségévé válnak. […] Mikor szükségessé válik hitetlen gyermekek összegyűjtése, az előkelők fiait vigyék el. És papok és jó származású hitetlenek fiait vegyék el. Akinek két fia van, attól egyet vegyenek, kettőt egyszerre ne.”


Ismételj! Melyik híres török katonai alakulathoz irányították át ezeket a gyerekeket?
Miért volt fontos, hogy nem muszlim családoktól szakították el a fiúkat?


Szulejmán szultán naplójából

„A&nbsp;gonosz mívű király pedig többi nyomorult katonaságával a felséges uralkodóra és az anatóliai seregre rohant. A&nbsp;janicsárok hadosztálya összesen háromszor-négyszer támadta meg puskatűzzel, s igyekezett visszaszorítani az alávaló gyaurokat. Végre a felséges isten és a próféta segélyével erőt vevén az iszlám népe, visszafordította a gonoszokat, s mikor már nem volt erejük újabb támadásra, úgy aprította őket, mint a kutyát.”


Ismételj! A&nbsp;leírás egy olyan csatát mutat be, amely a Magyar Királyság haderejének súlyos vereségével végződött. Mikor és hol volt ez a csata? Ki volt a forrásban „gonosz mívű királynak” említett magyar uralkodó? Mi lett a sorsa?


88796933555
Izrael Állam létrejötte
Izrael Állam létrejötte
Nagy-Britannia még az első világháború alatt ígéretet tett egy „zsidó nemzeti otthon” megteremtésére. Ezt követően felgyorsult a zsidóság Palesztinába költözése, ami jelentős vallási és etnikai feszültséghez vezetett a helyi arab lakossággal. A brit kormányzat ezért a második világháború előtt korlátozta a térségbe beköltöző zsidók számát.
A második világégés és a holokauszt szörnyű tragédiája után az ENSZ 1947 őszén egy önálló zsidó, illetve egy önálló arab, palesztin állam megteremtése mellett állt ki, továbbá nemzetközi fennhatóság alá rendelte Jeruzsálemet. Az ENSZ-határozat végrehajtása azonban nem valósult meg. A zsidó szervezetek elfogadták ugyan a határozatot, de hangsúlyozták, hogy a számukra kijelölt terület straté­giailag védhetetlen. Az arab országok képviselői teljesen elutasították Palesztina felosztását. A térségben elszabadult az erőszak, a kölcsönös merényleteket gyakran etnikai tisztogatások kísérték. A zsidó szervezetek rövidesen meghozták a döntést, és 1948 májusában bejelentették Izrael Állam létrejöttét.






Milyen folyamatok vezettek Izrael Állam létrejöttéhez?
Hogyan rendelkezett az ENSZ a térség sorsáról?


A&nbsp;környező arab országok azonnal támadásba lendültek, de az így kirobbanó első arab–izraeli háborúban (1948–1949) Izrael Állam aratott győzelmet, és elfoglalta az ENSZ-határozatban arab területnek kijelölt térségek jelentős részét is. A&nbsp;háború végén több százezer palesztin menekült el a környező arab országokba, ahonnan viszont sok zsidót űztek el.
A&nbsp;hidegháború időszakában további négy háború tört ki Izrael és a szomszédos arab államok között. Ezek során Izrael újabb, az ENSZ-határozatban nem szereplő arab területeket foglalt el, ami tovább fokozta az ellentéteket. Izrael, technikai fölényének és az Amerikai Egyesült Államok jelentős támogatásának köszönhetően, az összes háborúból győztesként került ki. Az arab államokat a Szovjetunió támogatta. Az állandó fenyegetettség ellenére Izrael Állam képes volt olyan demokratikus politikai berendezkedést kiépíteni, amely ma is működik. Az országban pedig virágzó, csúcstechnikai termékeket is előállító gazdasági élet alakult ki. Ugyanakkor az arab‒izraeli ellentét napjainkban is fennáll, hiszen a térségben élő palesztinok 1947 óta nem rendelkeznek önálló állammal.


Hogyan érvényesült a hidegháborús „logika” a Közel-Keleten?
Milyen megoldatlan konfliktusok vannak továbbra is a térségben?


Részlet Barbara Daly Metcalf egy 1986-ban készült tanulmányából

„A&nbsp;modern kommunikáció megerősítette és egyszerűbbé tette a muzulmán népek közti kapcsolattartást. Hirtelen megnőtt azoknak a száma, akik elzarándokolnak Mekkába, s ezzel megteremtik azon muzulmánok között is a közös identitás intenzív érzését, akik olyan távolságból érkeznek, mint Kína, Szenegál, Jemen és Banglades. Indonéziából, Malajziából, a Fülöp-szigetek déli részéről és Afrikából egyre több diák érkezik a Közel-Kelet egyetemeire, s így a határokon túlra is elviszik az eszmét, illetve kialakítják a személyes kapcsolatokat. […] Hang- és ma már videókazettákon terjednek a mecsetbeli prédikációk, így a befolyásos szónokok helyi közösségük mellett ma már más hallgatóságot is megszólíthatnak.”

(Idézi Samuel P. Huntington: A&nbsp;civilizációk összecsapása és a világrend átalakulása, Európa Kiadó, Budapest. 2002. 289.)

Hogyan könnyítette meg modern korunk az iszlám közösség egységtudatának megerősítését?
A&nbsp;tanulmány 1986-ban készült. Gondold végig, azóta milyen további kommunikációs eszközök, fejlesztések segítik a kapcsolatépítést! Sorolj fel legalább hármat!

Az iszlám és az iszlamizmus
Az iszlám és az iszlamizmus
A&nbsp;Közel-Kelet leginkább jellegadó eleme az iszlám vallás. Követői szigorú monoteizmust vallanak. Szent könyve a Korán, amelynek előírásai, szabályai napjainkban is több száz millió ember mindennapi életét megszabják. A&nbsp;hithű muszlimok világméretű közösségét, vagyis Mohamed próféta követőit, az iszlám „ummának” nevezi, amely ma Észak-Afrikától egészen Délkelet-Ázsiáig tartó hatalmas, mintegy 1,6 milliárd fős tömeget jelent.

Ismételj! Melyek a legfontosabb előírások az iszlám hívők számára?

Az Oszmán Birodalom bukása óta a Közel-Kelet, és a más területeken élő muszlim népek jelentős része idegen – először európai gyarmatosító, majd amerikai – befolyás alá került. Ezekkel szemben a 20. század második felében alakult ki az iszlamizmus eszméje. Az iszlamizmus tehát nem egyenlő az iszlám vallással – bár annak tanításaira hivat­kozik –, hanem egyértelmű politikai törekvést jelöl. Célja a muszlimok közösségének (umma) az idegen befolyástól való megtisztítása, az iszlám hit és törvények (saría) mindennapokban történő érvényesítése. 4. Emellett az iszlám hívők politikai, végső soron egyetlen birodalomban való egyesítése egy kalifa vezetésével.



Milyen politikai törekvések jelennek meg az iszlamizmusban?

A&nbsp;fundamentalizmus
Az iszlamizmus bizonyos esetekben kormányzati programmá is vált (például Iránban 1979 óta). A&nbsp;szekuláris (a világi és az egyházi hatalmat szétválasztó) államokban pedig erős ellenzéki mozgalomként jelentkezik, amely akár több évtizedig stabil diktatúrák megdöntését is eredményezheti. Az iszlamizmust gyakorta említik együtt a fundamentalizmussal. Ez utóbbi fogalom az egyes vallások legalapvetőbb tanításainak közvetlen, pontos és feltétlen betartását hirdető mozgalom. Rendszerint a modernizációnak a vallást háttérbe szorító hatásai ellenében alakul ki, és szinte minden vallásban megtalálható (a keresztényektől a buddhistákig). Az iszlám e tekintetben különleges, ugyanis lényegét tekintve eleve fundamentalista, hiszen a Koránt Allah szó szerinti kinyilatkoztatásának tartják, melyhez sem hozzátenni, sem belőle elvenni nem szabad. Ennek ellenére az iszlámnak is léteznek mérsékeltebb és fundamentalistább irányzatai egyaránt.

Hogyan értelmezhető a fundamentalizmus? Miért alakult ki?

Etnikai és vallási törésvonalak
Etnikai és vallási törésvonalak
A Közel-Kelet etnikailag nem egységes. Az országok többségét arabok lakják, de a régió északi részén a törökök, míg keleten a perzsák (Iránban) képeznek több tízmilliós, az araboktól határozottan elkülönülő etnikai tömböt. Rajtuk kívül még számos kisebb népet is megtalálunk a Közel-Keleten: zsidók, örmények, azeriek és kurdok. E népeknek is megvan az önálló nyelve és különálló azonosságtudata. A gyarmatosítók által meghúzott államhatárok nagyon sok esetben nem esnek egybe az etnikai határokkal.
Az etnikai különbségeknél még jelentősebbek a vallási törésvonalak. Az iszlám két nagy felekezete, a síiták és a szunniták mellett kiemelendő a főként Izraelt jellemző zsidó vallás vagy a különböző keleti, ortodox keresztény kisebbségek (Libanonban elérik a 30–40%-os arányt, de a polgárháború előtt Szíriában is 10% körül volt az arányuk).



Azonosítsd a térképen a szövegben említett népeket!

A&nbsp;szunniták és a síiták
Az iszlámon belül a két csoport különválását a Mohamedet követő kalifák örökösödése körüli vita okozta: a szunniták – ők képezik az iszlám túlnyomó többségét – szerint a prófétának nem volt kijelölt örököse, így apósát választották kalifának. Mások viszont úgy tartották, hogy Mohamed vejét, Alit jelölte ki örököséül, ezért őt követték – belőlük alakult ki a síita irányzat. Az évszázadok során a két felekezet között természetesen a kalifai hatalom örökösödésével kapcsolatos ellentét mellett számos teológiai különbség is kialakult. A&nbsp;felekezeti ellentét a mai hatalmi rivalizációban is megjelenik: Irán a síiták vezető hatalmaként igyekszik befolyását kiterjeszteni a síiták által jelentősebb számban lakott területekre (például Szíria, Irak), míg Szaúd-Arábia és Törökország a szunnita népek vezető erejeként lép fel, leginkább Iránnal szemben.

Hogyan jelenik meg hatalmi szinten napjainkban a vallási ellentét?

Gazdasági törésvonalak: az olaj szerepe a régió történetében
Gazdasági törésvonalak: az olaj szerepe a régió történetében
A közel-keleti régió a 20. század közepéig nem játszott különösebben fontos szerepet a világgazdaságban. Ugyanakkor a térségben lévő olajkészlet felfedezése döntő változást hozott az 1930-as évektől. A kutatások során nemcsak nagy mennyiségű, hanem viszonylag könnyen és olcsón kitermelhető kőolajat is találtak, ezzel fokozatosan a Közel-Kelet vált a világ kőolajtermelésének központjává. Az arab államoknak különösen az 1970-es évektől kezdve az olaj­válság idején (lásd 33. oldal) hatalmas bevételei keletkeztek. Mindeközben az olajtermelő vállalatokat a külföldi befektetőktől saját kézbe vették, így egyszeriben a világ leggazdagabb országai közé emelkedtek.



Ismételj! Mi volt az olajválság? Milyen következményekkel járt?

Eltérő olajkészletek
Gazdasági tekintetben a régió országai között jelentős törésvonal fedezhető fel. Minthogy a kőolaj a Perzsa-öböl mentén koncentrálódik, így a bevételekből az ottani államok részesednek. Az öböl menti arab olajállamok jellegzetesen kis területű és kis népességű országok (például Kuvait, Bahrein, Egyesült Arab Emírségek). Ugyanakkor a hatalmas területű és alacsony népsűrűségű Szaúd-Arábia a térség legnagyobb olajkészlete miatt is ebbe a kategóriába sorolható.
Ezzel szemben Irak vagy még inkább Irán jóval nagyobb népességű és területű állam, amelyben az olajkitermelésből származó jövedelem sokkal inkább szétoszlik, ezért közel sem számít olyan gazdag országnak, mint az említett olajállamok. Harmadik csoportként pedig megemlíthetők a Perzsa-öböltől távolabb fekvő, jelentősebb olajkészlettel nem bíró, és ezért egyértelműen szegényebb államok (például Szíria, Jordánia, Jemen). Ezek világgazdasági súlya jóval kisebb, és gazdasági profilja is egyértelműen eltér az olajtermelő államokétól.

Milyen különbségek figyelhetők meg a régió országai között?




A&nbsp;Közel-Kelet tehát nemcsak az etnikai-vallási törésvonalak és befolyási törekvések miatt élvez kiemelt figyelmet a világ folyamatainak alakulásában, hanem a hatalmas olajkincs miatt is. Nem véletlen, hogy szinte bármilyen vészjósló, közel-keleti hír képes azonnal megváltoztatni a kőolaj világpiaci árát. Az elmúlt évtizedekben pedig az Amerikai Egyesült Államok különös figyelemmel követte a közel-­keleti helyzet alakulását, és többször katonailag is beavatkozott a térségben (például Irakban). 5. A vallási és etnikai ellentétek, illetve a nagyhatalmi érdekek miatt talán nem túlzás tehát azt állítani, hogy a 20. század eleji Balkán mintájára, a 21. században közel-keleti lőporos – vagy még inkább: olajos – hordóról is beszélhetünk.

Háború Irakkal
1990-ben Szaddám Huszein, iraki diktátor hadserege elfoglalta a szomszédos Kuvaitot. Az ENSZ BT felhatalmazása alapján az Amerikai Egyesült Államok vezette koalíciós haderő, amelyben számos arab ország is részt vett, felszabadította Kuvaitot (1991). A háború során az iraki csapatok súlyos vereséget szenvedtek, de az ország diktátora meg tudta őrizni a hatalmát. 2003-ban egy újabb hadművelettel az Amerikai Egyesült Államok hadereje – a britekkel együttműködve – elfoglalta Irakot. A hónapokig bujkáló Szaddám Huszeint végül elfogták, és az iraki bíróság –&nbsp;számos korábban elkövetett tömeggyilkosság miatt – halálra ítélte és kivégeztette. Irakot az amerikaiak több mint tíz évig megszállás alatt tartották, de az országban nem sikerült szilárd demokráciát kiépíteni. Az időszakot vallási és etnikai összecsapások, valamint terrormerényletek kísérték. Irakban még napjainkban sincs teljes mértékben béke és nyugalom.
Összefoglaló kérdések és feladatok

Hány évszázadig létezett az Oszmán Birodalom?
Milyen vallási és etnikai megosztottság jellemzi a Közel-Keletet?
Hogyan alakult ki Izrael Állam?
Milyen politikai törekvések jelentek meg az iszlám világban?
Miért tekinthető ez a térség a világgazdaság egyik legfontosabb régiójának?


88797266846
