Ráhangoló
Magyarország a békés rendszerváltoztatással belépett a nyugati típusú demokratikus jogállamok sorába. Hazánkban, mint általában a demokratikus jogállamokban, az állampolgárok leginkább az országgyűlési képviselőik megválasztásával fejezhetik ki politikai akaratukat, és gondoskodhatnak érdekeik megfelelő képviseletéről. A helyi közösségek számára biztosított önkormányzati jogok is azt szolgálják, hogy az emberek minél több lehetőséget kapjanak az őket érintő döntések meghozatalában és ellenőrzésében.


Melyek voltak a békés rendszerváltoztatás főbb eseményei és állomásai?
Mit jelent a demokratikus jogállamiság? Milyen ismertetőjegyei vannak?
Miért nevezik az alkotmányt a törvények törvényének?


Alaptörvény, a Nemzeti hitvallás

„MI, A MAGYAR NEMZET TAGJAI, az új évezred kezdetén, felelősséggel minden magyarért, kinyilvánítjuk az alábbiakat:
[…] Tiszteletben tartjuk történeti alkotmányunk vívmányait és a Szent Koronát, amely megtestesíti Magyarország alkotmányos állami folytonosságát és a nemzet egységét. Nem ismerjük el történeti alkotmányunk idegen megszállások miatt bekövetkezett felfüggesztését. Tagadjuk a magyar nemzet és polgárai ellen a nemzetiszocialista és a kommunista diktatúra uralma alatt elkövetett embertelen bűnök elévülését.
Nem ismerjük el az 1949. évi kommunista alkotmányt, mert egy zsarnoki uralom alapja volt, ezért kinyilvánítjuk érvénytelenségét.”


Milyen jelentőséget tulajdonít az Alaptörvény a Szent Koronának?
Milyen idegen megszállásokra utal a Nemzeti hitvallás?

Az Alaptörvény
Az Alaptörvény
A kommunista diktatúra 1949-ben „szocialista alkotmányt” vezetett be, amely tagadta a polgári alkotmányosság alapelveit. Ezt a rendszerváltoztatás idején átdolgozták úgy, hogy megfeleljen a jogállamiság és a piacgazdaság követelményeinek. Az eredetileg ideiglenesnek szánt módosított alkotmány hatálya (érvényessége) 2011 végén szűnt meg. A&nbsp;Fidesz–KDNP pártszövetség parlamenti kétharmados többsége (lásd 63. oldal) lehetővé tette az új alkotmány bevezetését, így 2012-ben életbe lépett az Alaptörvény. 1.

Kinek a vezetése alatt keletkezett az 1949-es alkotmány?

Az Alaptörvény öt részből áll: Nemzeti hitvallás, Alapvetés, Szabadság és felelősség, Az állam, Különleges jogrend. A Nemzeti hitvallás Szent István király örökségére hivatkozva kijelöli Magyarország helyét a nyugati civilizációban. Emellett számos más történelmi vonatkozást is tartalmaz. Mai szabadságunkat az 1956-os forradalmunkból eredezteti, és tagadja a nemzetiszocialista és a kommunista diktatúrák alatt elkövetett állampárti bűnök elévülését. Megállapítja, hogy a német megszállással (1944. március 19.) Magyarország elveszítette önrendelkezését, amely csak az első szabadon választott országgyűlés összeülésekor (1990. május) állt helyre. 2.

Hogyan fejezi ki az Alaptörvény a szakítást a diktatórikus időszakokkal?

Az Alaptörvény meghatározza hazánk társadalmi, politikai és gazdasági berendezkedésének legfontosabb ­elemeit. 3. Az új alkotmány megerősíti Magyarország elkötelezettségét a jogállam és a demokrácia értékei iránt. Az államformánk köztársaság, amely megőrzi a magyar parlamentarizmus hagyományait, fenntartja az államszervezet bevált intézményeit, ugyanakkor az ország hivatalos neve Magyar Köztársaságról Magyarországra változott.

Mit tart fontosnak, és minek a tiszteletben tartását emeli ki az Alaptörvény?

Az Alaptörvény kifejezi hazánk elkötelezettségét az Euró­pai Unió közös alkotmányos értékei és hagyományai iránt. A Szabadság és felelősség című fejezet az alkotmányos alapjogokat tárgyalja, megemlítve a kötelességeket is. Az emberi jogok védelmét az állam elsőrendű kötelességének tekinti. Hangsúlyozza, hogy a Magyarországon élő nemzetiségek teljes értékű részei a magyar államnak, ahogy a határon kívül élő magyarság a nemzetnek. 4. Kiemeli a családok és az emberi élet védelmének jelentőségét. A záró rész a különleges helyzetekre vonatkozó főbb intézkedéseket tartalmazza.
Alkotmányozni csak az Országgyűlés teljes kétharmados többségével lehetséges. Az Alaptörvény meghatározott ún. sarkalatos törvényeket: például a lelkiismereti és vallásszabadságról, a nemzetiségek jogairól, az állampolgárságról szólókat. Ezek módosítása a szavazáson jelenlévő képviselők kétharmados többségét igényli.

Fogalmazd meg, mi a különbség ország, állam és nemzet között!



Magyarország új Alaptörvényének díszkiadása. Az alkotmány kezdősora: „Isten, áldd meg a magyart!”Honnan való az idézet? Mit akarnak kifejezni a törvény­alkotók ezzel a kezdettel?

Az Alkotmánybíróság az Alaptörvény őre. Feladata a jogszabályok alkotmányosságának vizsgálata, az alkotmányos rend és az Alaptörvényben biztosított alapjogok védelme. A rendes bíróságoktól is függetlenül működik. Tagjai csak felkészült jogászok lehetnek. A testület döntéseit nem lehet felülbírálni, kötelező érvényűek. A 15 fős Alkotmánybíróság tagjait és elnökét az országgyűlési képviselők kétharmados többségével választják meg.


Mikor, és miért akkor hozták létre az Alkotmánybíróságot Magyarországon?

&nbsp;Alaptörvény, Alapvetés R) cikk

(1) Az Alaptörvény Magyarország jogrendszerének alapja.
(2) Az Alaptörvény és a jogszabályok mindenkire kötelezők.
(3) Az Alaptörvény rendelkezéseit azok céljával, a benne foglalt Nemzeti hitvallással és történeti alkotmányunk vívmányaival összhangban kell értelmezni.


Nézz utána a történeti alkotmány kifejezésnek! Vajon melyik lényeges magyar jogdokumentumokra gondolhattak?


Alaptörvény, Alapvetés

B) cikk
(1) Magyarország független, demokratikus jogállam.
(2) Magyarország államformája köztársaság.
(3) A közhatalom forrása a nép.
(4) A nép a hatalmát választott képviselői útján, kivételesen közvetlenül gyakorolja.
C) cikk
(1) A magyar állam működése a hatalom megosztásának elvén alapszik.
(2) Senkinek a tevékenysége nem irányulhat a hatalom erőszakos megszerzé­sére vagy gyakorlására, illetve kizárólagos birtoklására. Az ilyen törekvésekkel szemben törvényes úton mindenki jogosult és köteles fellépni.
(3) Az Alaptörvény és a jogszabályok érvényre juttatása érdekében kényszer alkalmazására az állam jogosult.


Hogyan törekszik az Alaptörvény idézett része a demokratikus jogállam megvédésére?


Alaptörvény, Szabadság és felelősség

I. cikk
(1) AZ EMBER sérthetetlen és elidegeníthetetlen alapvető jogait tiszteletben kell tartani. Védelmük az állam elsőrendű kötelezettsége.
(2) Magyarország elismeri az ember alapvető egyéni és közösségi jogait.


Mondj példákat az ember egyéni és közösségi jogaira!


XXIX. cikk
(1) A Magyarországon élő nemzetiségek államalkotó tényezők. Minden, valamely nemzetiséghez tartozó magyar állampolgárnak joga van önazonossága szabad vállalásához és megőrzéséhez. A Magyarországon élő nemzetiségeknek joguk van az anyanyelvhasználathoz, a saját nyelven való egyéni és közösségi névhasználathoz, saját kultúrájuk ápolásához és az anyanyelvű oktatáshoz.


Milyen jogokat biztosít az Alaptörvény a hazai nemzetiségeknek önazonosságuk megőrzéséhez?


88695257215
Az Országgyűlés és a kormány
Az Országgyűlés és a kormány
Magyarország törvényhozó testületét Országgyűlésnek hívják. Az Alaptörvény kimondja, hogy az alapvető jogokról és kötelezettségekről, az állami tevékenység meghatá­rozó kérdéseiről, az alapvető viszonyokat szabályozó tör­vényekről az országgyűlési képviselők döntenek. Ezek a törvények az alkotmány utáni legmagasabb rendű jogszabályok.

Ülésezik az OrszággyűlésNézz utána, ki a lakóhelyetek országgyűlési képviselője! Igyekezz minél többet megtudni a parlamenti tevékenységéről!

Új törvényeket vagy a meglévő törvények módosításait az Országgyűlés egyszerű többséggel fogadhatja el. A törvények egyenrangúak, függetlenül attól, hogy elfogadásukkor milyen arányú többséggel szavazták meg őket a képviselők.

A parlamentek (országgyűlések) hagyományos feladataiRendezzetek vitát arról, hogy melyik feladatkört tartjátok a legfontosabbnak! Érveljetek amellett, hogy miért!


Tájékozódj – a világhálón vagy újságok segítségével – az Országgyűlés legutóbbi ülésein elfogadott törvényekről! Milyen egymással ellentétes vélemények fogalmazódtak meg róluk a megvitatásuk során?

A végrehajtó hatalom legfőbb testülete, a közigazgatás irányítója a kormány. Magyarországon a miniszterelnököt a köztársasági elnök javaslatára az Országgyűlés választja meg. Annak a pártnak a kormányfőjelöltje kapja a felkérést, aki – akár más párttal szövetségre lépve – parlamenti többséggel bír.

Magyarország legfontosabb állami intézményei hatalmi ágak szerint Magyarázd el, miért nem tudja egy kormány megfelelően ellátni a feladatait az országgyűlési képviselők többségének támogatása nélkül!


Számold össze, hány kormánya volt Magyarországnak 1990 óta!

A minisztereket a kormányfő előterjesztése alapján a köztársasági elnök nevezi ki. A miniszterek munkáját államtitkárok segítik, akik valamilyen szakterületért felelősek. Az egyikük az ún. parlamenti államtitkár, aki az Ország­gyűlés ülésein helyettesítheti a minisztert. A közigazgatási államtitkár a minisztérium hivatali szervezetének a vezetője. Az államtitkárokat a kormányfő javaslatára szintén a köztársasági elnök nevezi ki.
A kormány rendelkezik önálló jogalkotói hatáskörrel, de rendeletei nem lehetnek ellentétesek a hatályos törvényekkel. A miniszterelnök és a miniszterek csak olyan tárgyban alkothatnak rendeletet, amely a feladatkörükbe tartozik, illetve amire a törvény vagy kormányrendelet felhatalmazást adott számukra.
A kormány munkáját kormányhivatalok segítik, amelyek a kormány irányítása és egyes miniszterek felügyelete alatt álló központi (például Központi Statisztikai Hivatal) és területi (fővárosi és vármegyei, kerületi és járási) államigazgatási szervek. Élükön – a magyar történelmi hagyományoknak megfelelően – a kormány által kinevezett főispánok állnak, akiket 2022 végéig kormánymegbízottaknak neveztek. A lakosság ügyei intézése során különösen a területi kormányhivatalokkal kerülhet kapcsolatba az ún. kormány­ablakoknál.

A kormányablakok bejáratánál kiválasztható, hogy milyen ügyet szeretnénk intézni.



Mi a kormány feladata?
Hogyan működik a kormányzat?


A lakossági ügyek intézése
Kormányablaknál intézhető ügyek lehetnek: személyazonosító igazolvány, lakcímkártya, diákigazolvány, forgalmi engedély, vezetői engedély, parkolási igazolvány, vállalkozói igazolvány, útlevél kiváltása; anyakönyvi kivonat, építési engedély kérése; gyermekgondozási segély, gyermeknevelési támogatás, iskoláztatási támogatás, fogyatékossági támogatás iránti kérelem stb.

Tájékozódj, hol van a legközelebbi kormányablak a környéketeken! A ti családotok milyen ügyeket intézett mostanában kormányablaknál?


88695369338
Az igazságszolgáltatás
Az igazságszolgáltatás
A harmadik hatalmi ág Magyarországon is az igazságszolgáltatás. A bírák függetlenek a kormánytól és az or­szág­gyűléstől is, tevékenységüket a jogszabályok határozzák meg. A bíróságok feladata, hogy megvédjék az alkotmányos rendet, az állampolgárok jogait és törvényes érdekeit. A polgári peres bíróságok feladata, hogy eldöntsék a különböző vitás ügyeket. A büntetőbíróságok pedig megbüntetik azokat, akik bűncselekményt követtek el. A munkaügyi bíróságok a munkavállalók és munkaadók közötti vitás kérdésekről döntenek.



  



Az igazságszolgáltatás jelképe: Justitia, római istennőNézz utána, mit jelképez a pallos (kard), a patikamérleg és a bekötött szem!





Miért fontos a bíróságok függetlensége?

Meghatározó az igazságszolgáltatás szervezetében az ügyészség. A büntetőeljárások esetén a közvádló szerepét tölti be, emellett irányítja és felügyeli a nyomozati eljárást is, amelyet alapvetően a rendőrség végez. Döntenek például a bűncselekmény gyanújával őrizetbe vettek szabadlábra helyezéséről, mivel a rendőrségi őrizet csak 72 óráig tarthat.
A polgári peres eljárásokban – például vagyoni, családjogi ügyek – felperes és alperes áll szemben egymással, ami attól függ, hogy a peres felek melyike nyújtotta be az úgy­nevezett keresetet. Mindkettőjük érdekeit végzett jogász, ügyvéd képviselheti.

Mi a különbség az ügyész és az ügyvéd között?

A bírói szervezet csúcsán a Kúria (korábban Legfelsőbb Bíróság) áll, és elbírálja a törvényszékek, illetve az ítélőtáblák döntései ellen benyújtott jogorvoslatokat. Szükség esetén irányt mutat a helyes bírói gyakorlat számára, biztosítja a jogegységet. Az ügyészségi szervezet felépítése hasonló a bíróságokéhoz, élén a Legfőbb Ügyészséggel.

A magyarországi bírósági szervezet felépítése


Vajon miért van szükség ilyen hierarchikus felépítésű igazságszolgáltatásra?

A bírósági ügymenet
Az állampolgárok ügyei először helyi (járási), illetve a közigazgatási és munkaügyi bíróságokhoz kerülnek kivizsgálásra, amelyek elsőfokú ítéleteket hoznak. Amennyiben a bírósági tárgyalás valamelyik szereplője nem ért egyet a bíróság döntésével, akkor lehetősége van a bíróság ítélete elleni fellebbezésre, amelyet a bírói szervezet eggyel magasabb szintje bírál el. E magasabb szintű bíróság lehet egy megyei törvényszék vagy az öt ítélőtábla egyike. A törvényszékek hozhatnak elsőfokú ítéleteket, de fellebbviteli bíróságként is működnek. Az öt ítélőtábla (fővárosi, debreceni, győri, pécsi és szegedi) csak fellebbviteli bíróságként működik.
A büntetőeljárás alanya a vádlott. Az eljárásban az ügyész emel vádat. A vádlott védelmét a védőügyvéd látja el. Az ítéletet a bíróság ­hozza, a büntetést büntetés-végrehajtási intézményekben (fegyház, börtön vagy fogház) hajtják végre. A 14. és 18. életév közötti fiatalok – bizonyos esetekben a 12 évesek – ügyeit a fiatalkorúak bírósága látja el. Az elítéltek a fiatalkorúak büntetés-végrehajtási intézetébe kerülhetnek.

Értelmezd az ábra alapján a bírósági folyamatot!


88695369351
Az országgyűlési és önkormányzati választási rendszer
Az országgyűlési és önkormányzati választási rendszer
Az országgyűlési képviselőket négyévente, áprilisban vagy májusban választják meg 106 egyéni választókörzetben, 93 képviselő pedig az országos pártlistákról kap mandátumot. A testületnek 13 nemzetiségi szószóló is tagja (azért nem képviselők, mert az üléseken nem szavazhatnak). Ők csak a magyarországi nemzetiségeket érintő kérdésekben léphetnek fel. Megfelelő nemzetiségi választási részvétel esetén az adott népcsoportnak teljes jogú országgyűlési képviselője lehet, így a német nemzetiség 2018 óta nem szószólóval, hanem parlamenti mandátummal rendelkezik.








































A magyar parlamenti pártok logói 2022-benMely logók a kormánypártoké, és melyek az ellenzéké?


Kik a tagjai még az országgyűlésnek a 106 területi képviselőn kívül?

Választásra jogosult minden nagykorú, 18 évet betöltött magyar állampolgár, kivéve azokat, akiket a bíróság valamilyen okból (például bűncselekmény elkövetése) a választójogból kizárt. A választópolgárok közvetlen és titkos szavazással adhatják le szavazatukat választási körzetenként egy egyéni képviselőjelöltre (többnyire a pártok állítják őket), valamint a szavazólapokon szereplő országos pártlistákra. Csak azok a pártok kerülnek a törvényhozó testületbe, amelyek 5% feletti eredményt érnek el. Ott viszont önálló képviselőcsoportot, frakciót alakíthatnak.





Forduló


1990


1994


1998


2002


2004


2010


2014


2018


2022




1.


65%


69%


56%


71%


68%


64%


61%


70%


70%




2.


46%


55%


57%


74%


64%


47%

&nbsp;
&nbsp;
&nbsp;


Részvételi arány az országgyűlési választásokon 1990 és 2014 között. (Az&nbsp;országgyűlési választás 2014-ig kétfordulós volt. Ahol a képviselőjelöltek egyike sem szerezte meg az abszolút többséget, két héttel később újabb szavazás volt.)Mitől függhet, hogy egy-egy választás alkalmából többen vagy kevesebben mennek el szavazni?


Kik rendelkeznek választójoggal Magyarországon?
Vitassátok meg, miért hozhatták azt a szabályt, hogy csak a szavazatok legalább 5%-át megkapó pártok kerülhessenek be az országgyűlésbe!
A világ csaknem 30 országában kötelező a választásokon való részvétel. (Belgiumban a 19. század vége óta.) Mi a véleményed erről?


A község, a város, a főváros és kerületei, valamint a vármegye polgárainak közösségét megilleti az önkormányzás joga. 5. Ez azt jelenti, hogy az adott helyi közösség függetlenül működik, és saját ügyeiben önállóan dönthet, a kormány csak ellenőrzési jogkört gyakorolhat felettük.
Magyarországon az önkormányzás intézményei a vármegyei és a települési (fővárosi és kerületi, városi és községi) önkormányzatok. Az önkormányzat élén a polgármester (Budapesten főpolgármester) áll, aki a képviselő-testülettel közösen irányítja a települést. A polgármestert és a képvi­selő-testület tagjait ötévenként a helyi lakosság közvetlenül választja.

Hogyan valósul meg az önkormányzás joga Magyarországon?

Az önkormányzatok helyi rendeleteket alkothatnak, sőt bizonyos, a helyi lakosságot szorosan érintő kérdésekben népszavazást is kiírhatnak. A polgármester, a képviselők a helyi országgyűlési képviselővel együtt rendszeresen lakossági fogadóórákat tartanak.
Az önkormányzat ügyeit a Polgármesteri Hivatal intézi, amelynek közigazgatási vezetője a jogi végzettséggel rendelkező jegyző. Az önkormányzatok főbb feladatai közé tartozik a közutak fenntartása, a tömegközlekedés megszervezése, az óvodai, egészségügyi és szociális ellátás biztosítása.

Az önkormányzatok szervezeti felépítéseMagyarázd el, hogyan érvényesíthető a helyi lakosság akarata az önkormányzat döntéseiben!



Milyen ügyekről döntenek a települési önkormányzatok?
Tájékozódj helyi újságok vagy a világháló segítségével a településetek önkormányzatának munkájáról! Milyen kérdéseket vitatott meg a képviselő-testület? Milyen döntések születtek?


Helyi közigazgatás a szocializmus idején
Az 1950 és 1990 közötti tanácsrendszer a&nbsp;pártállam elvárásai szerint épült ki, és a kommunista párt politikájának kiszolgálója lett. A társadalmat és a gazdaságot felülről szervezték és irányították. A túlzott központosítás nem engedett teret a helyi demokráciának, jelentősen korlátozva ezzel a helyi önállóságot.

Vitassátok meg, miért veszélyes és káros, ha a központi hatalom mindenben rákényszeríti az akaratát a helyi közösségek életére is!


88695369354
Összefoglaló kérdések és feladatok

Milyen szerepet tölt be az Alaptörvény?
Mutasd be az egyes hatalmi ágak működését és feladatát!
Mutasd be magad, mint országgyűlési vagy mint önkormányzati képviselő! Miért vállaltad el a jelölést? Hogyan lettél képviselő? Mik a feladataid? Milyen ügyekkel szeretnél elsősorban foglalkozni? Miért?
Kik és milyen szervek vesznek részt a kormányzásban, vagy támogatják a kormány tevékenységét?
Magyarázd el, miért szükséges, hogy a bírói szervezetnek több szintje legyen!

Kislexikon
lelkiismereti szabadság:&nbsp;A vallásszabadsággal szorosan összefonódó fogalom. A vallás, vallási felekezet választásának, megváltozta­tásának és szabad gyakorlásának, terjesztésének, tanulásának a jogán kívül a lelkiismereti szabadság a teljes világnézeti szabadság jegyé­ben a vallástalanság, sőt az ateizmus (= istentagadás) választásának a lehetőségét is tartalmazza.
kereset:&nbsp;A felperes által a bíróságnak benyújtott kérelem, egy másik féllel (az alperessel) fennálló jogvita eldöntésére. A kereset benyújtásával indul el a polgári peres eljárás.
jogorvoslat:&nbsp;Valamilyen jogszabály alapján hozott döntés megváltoztatásának kérelme.
jogegység:&nbsp;Amikor a bíróságok azonos módon értelmezik és alkalmazzák a törvényeket, jogszabályokat.
vármegye:&nbsp;2023. január 1-jétől a magyar történelmi hagyományokat tiszteletben tartva újra vármegyéknek nevezik az 1950-ben megyékre átnevezett közigazgatási egységeket.
&nbsp;
