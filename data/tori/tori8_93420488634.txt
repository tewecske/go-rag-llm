Ráhangoló
Az ipari forradalmat megelőző korban a maitól nagyban eltérő társadalmi berendezkedés jellemezte Európát és a világot. Az emberek alapvetően a földművelésből és állattenyésztésből, kisebb közösségeket alkotva, sok évszázados hagyományaiknak és a vallási előírásoknak megfelelően éltek. Mindennek a gyökerei egészen az újkőkorig, az élelemtermelés kezdetéig, valamint a letelepedésig nyúlnak vissza.


Mik voltak a legfőbb jellemzői a középkori falvak életének?
Hogyan hathatott a mezőgazdasági munka a távoli múltban élt emberek életritmusára?


Az állatok háziasítása
A nagy testű növényevő emlősök különbözően reagálnak arra, amikor egy ragadozó vagy egy ember felbukkan. Egyes fajok nyugtalanok, gyorsan és ösztönösen elmenekülnek, amint megérzik a veszélyt. Más fajok lassúbbak, kevésbé izgatottak, csordában keresnek menedéket, és csak akkor menekülnek, ha feltétlenül szükséges. A legtöbb szarvas- és antilopfaj (a szembetűnően különböző rénszarvas kivételével) az előbbi típusba tartozik, míg a&nbsp;juhok és a kecskék az utóbbiba.
Természetesen a nyugtalan fajokat nehéz fogságban tartani. Ha zárt helyre kerülnek, hajlamosak a pánikra, és vagy az ijedségtől pusztulnak el, vagy halálra zúzzák magukat a kerítésen, amikor menekülni próbálnak. Ez igaz például a gazellára, amely a Közel-Keleten évezredekig a legtöbbet vadászott vad volt. Nincs még egy olyan emlősfaj, amelynek háziasítására annyi lehetősége lett volna az itt először letelepedő népeknek, mint ez az állatfaj. Ennek ellenére soha nem sikerült háziasítani. Képzeljük csak el, milyen lehet olyan állatokat terelni, amelyek nekiiramodnak, és fejjel mennek a falnak, akár tízméteres ugrásokra is képesek, és 80 km/h sebességgel futnak!

Hogyan kezdődhetett el az állatok háziasítása?
Miért volt fontos az állattenyésztés kialakulása?

Letelepedés és élelemtermelés
Letelepedés és élelemtermelés
Mai ismereteink szerint a legelső emberi csoportok nomád, azaz a természeti feltételek szerint vándorló életmódot folytattak az őskőkorban. Ez nem jelentette azt, hogy folyamatosan (napról napra) vándoroltak volna, hanem sokkal inkább évszakos szállásváltás (téli-nyári) jellemezte őket, vagy az egy ideig lakott térség eltartóképességének csökkenése miatt kerestek új szállásterületet. A kezdetben viszonylag csekély népsűrűséget a természet által „készen kínált” növényi termések összegyűjtése („gyűjtögetés”) és állatok vadászata, illetve halászata képes volt eltartani. A mostohább éghajlatú térségekben (például szárazabb, kontinentális területek) ennek azonban határozott korlátai voltak: mind a levadászott nagyvadállomány, mind pedig a leszüretelt termés megritkulhatott. Valószínűleg ezek a tényezők is arra sarkallhatták az őskori embert, hogy az élelemellátás új módjait alakítsa ki.










Őskori barlangrajzok Altamirában és Lascaux-ban (ejtsd: laszkó)Milyen célt szolgálhattak a barlang­rajzok? Milyen életmód­ról tanúskodnak az őskőkori barlangrajzok? Nézz utána az&nbsp;inter­neten, milyen alap­anya­gokat használtak a festéshez!



Milyen életmódot folytattak kezdetben az emberek?

Idővel az állatokat befogták, majd fokozatosan háziasították (például juh, kecske, szarvasmarha, ló). 1. A háziasított állatokat tenyészteni is tudták, így gondoskodni lehetett az állatállomány kellő mértékű szaporításáról is, ami az élelemtermelés egyik fontos alapjává vált. Emellett az ember által nehezen elvégezhető munkákhoz (például szállítás, vontatás) biztosítottak hatalmas segítséget. Mindezzel párhuzamosan változás történt a növényi táplálékok terén is: a korábban összegyűjtött termések magjait elültetve lehetővé vált a növények termesztése. Mind az állattenyésztéshez, mind a növénytermesztéshez, vagyis a mezőgazdasághoz folyamatos munkára és szakértelemre volt szükség, ám ezáltal a korábbinál jóval biztosabbá vált a közösség élelemellátása.

Hogyan és miért vált az élelemtermelés meghatározóvá?

A folyamatos élelemtermelés megvalósulása feleslegessé tette a korábban az élelemszerzés miatt szükséges vándorlást, sőt a növénytermesztés szükségszerűen megkívánta a helyhez kötött életmódot is. Ennek megfelelően a mezőgazdaság kialakulásával párhuzamosan megtörtént a letelepülés, azaz a korábbi ideiglenes szállásokat állandó települések váltották fel. A kezdetben kialakuló falvak egyszerre szolgáltak lakóhelyül, illetve az élelemtermelés helyszínéül. Mindezek a folyamatok az őskor utolsó évezredeiben, az újkőkor időszakában zajlottak, és egyfajta „mezőgazdasági forradalomként” is lehet értelmezni.

Ciprusi neolitikus falu eredeti helyszínen rekonstruált épületeiMit jelent a rekonstrukció? Milyen céllal készíthetnek a régészek ilyen rekonstrukciókat? Milyen különbségeket fedezünk föl a mai házakhoz képest? Mi lehetett ezeknek az oka?


Hogyan kapcsolódott össze a falvak kialakulása és az életmód átalakulása?





Időszak


Jelentése


Korszakhatár




Őskőkor
(paleo­litikum)


a palaiosz: ’régi’ és
a lithosz: ’kő’ szavak
összetétele


az első kőeszközök készítésétől (2,5 millió évvel ezelőttől) nagyjá­ból Kr. e. 8000-ig




Újkőkor
(neo­litikum)


a neosz: ’új’ és a lithosz: ’kő’ görög szavak
összetétele


Kr. e. 8000 k. – Kr. e. 3000 k.



Az őskor két szakasza a 19. században kapta a&nbsp;nevét, amikor a csontmaradványok mellett még csak a kőeszközöket ismerték, így más lehetőség nem volt az elkülönítésükre.

88695232663
Önellátás, árutermelés, kereskedelem
Önellátás, árutermelés, kereskedelem
Az élelemszerzéssel, élelemtermeléssel foglalkozó ember fő célja saját és családja, szűkebb közössége igényeinek kielégítése, azaz az önellátás. Kezdetben a gyengébb technológiák, valamint a szállítás és raktározás esetleges korlátozottsága miatt nem volt lehetséges a terményfelesleg előállítása, így a megszerzett vagy előállított élelem csak a saját igényeket fedezte. Ugyanakkor ez azzal is együtt járt, hogy a közösség minden más eszközzel (ruhák, mindennapi élethez és munkához szükséges eszközök) is ellátta magát. Ha egymással párhuzamosan számos kis közösség önellátást folytat, a fejlesztéseknek erős korlátjai lesznek, hiszen mindenkinek gondoskodnia kell a saját élelmezéséről, de az eszközellátásáról is. Ebből következik, hogy az önellátás mellett nem (vagy csak igen korlátozottan) lehetséges a szakosodás (specializáció), ami lehetővé tenné az egyes tevékenységek minőségének, hatékonyságának javítását. A&nbsp;másik oldalon viszont ennek a gazdasági modellnek kétségtelen előnye, hogy vészterhes vagy technológiailag kevésbé fejlett körülmények között, a külvilágtól függetlenül is tudja garantálni – még ha alacsonyabb technológiai szinten és szűkösebben is – az adott közösség ellátását. 2.

A letelepedést és mező­gaz­da­ságot segítő találmányokAzonosítsuk az egyes találmányokat, majd beszél­jük meg, hogy hogyan segítették a letelepedést és a mezőgazdaságot!


Milyen gazdasági keretek között éltek az önellátó közösségek?

Az újkőkorban kialakult a munkamegosztás és a szakosodás. Megjelentek a mesterségek, azaz a mezőgazdasághoz szükséges eszközöket már nem a maguk számára állították elő a földművesek, hanem az egyes tevékenységre szakosodott mesterek (például fazekas, ács, kovács, varga, asztalos stb.) készítették el. Ez csak akkor működhetett jól, ha a mesterek termékeit biztosan megvásárolták, vagy legalábbis elcserélték élelmiszerekre. Ennek megfelelően tehát a földművesek fejlettebb eszközökkel dolgozhattak, és több növényt termeszthettek, a mestereknek pedig nem kellett földműveléssel foglalkozniuk, így jobban tudták tökéletesíteni és hatékonyabban előállítani termékeiket.

Milyen változásokat indított el a szakosodás?



Újkőkori edény Budapest területéről

A fazekasság megjelenése
Az agyagedények készítése óriási változást hozott az élelem elkészítésében. A hús és zöldségek, gyümölcsök sütése mellett megjelent a főzés. Az őrölt gabonából kásaféléket lehetett készíteni. Nemcsak vízben, hanem a tenyésztett állatok tejében is lehetett főzni, ami változatosabbá tette az étkezést. A nagyobb, kiégetett agyagedények a későbbiekben folyadékok és szemes termények tárolására is alkalmasak voltak.

Miben jelentett változást az agyagedények megjelenése?



A hatékonyabb mezőgazdaság több élelmiszert tudott termelni, mint amennyit a földművesek maguk elfogyasztottak, így megjelent a felesleg. A felesleget raktározni kellett, illetve el lehetett cserélni más termékekre. Ezáltal fokozatosan kialakult az árutermelés. Az árutermelő gazdaság az önellátásánál szükségszerűen specializáltabb, nagyobb tömegben állította elő a terményeket, és a termelőmunka fő célja már nem a saját élelmiszer megtermelése, hanem a megtermelt javak elcserélése volt.










Az önellátó és az árutermelő gazdálkodás egyszerűsített modelljeMagyarázd meg a két ábrát! Azonosítsd a fontos különbségeket!


Mindez a kereskedelem megjelenéséhez vezetett, ugyanis az árufelesleget egy időn belül már nem maga a földműves cserélte el, hanem kialakult egy külön „szakma” erre a sokszor veszélyes, nehéz és bonyolult feladatra. A kereskedők a különböző termékeket akár idegen, távoli területekre is elszállították, így tovább növekedett a termelés.

Miben különbözött az önellátástól az árutermelés?

Kezdetben főleg cserekereskedelemről volt szó, azaz a termelők elcserélték termékeiket a számukra szükséges javakra. Az ókori keleti kultúrákban ezt a tevékenységet tökéletesítette magas szinten a templomgazdaság, amely központilag (állami szervezésben) gyűjtötte be a különböző élelmiszereket és termékeket, valamint ellátta a földmű­veseket, iparosokat a számukra szükséges javakkal. Ezt nevezzük újra­elosztó gazdaságnak. A cserekereskedelemnek azonban megvannak az erőteljes korlátai: csak akkor jöhetett létre csere, ha mindkét félnek szüksége volt a másik termékére. Ez a probléma hívta életre a pénzt, amelynek e tekintetben legfontosabb funkciója a csere megkönnyítése volt. Ha kialakult egy széles körben elfogadott csereeszköz (például ezüst- és aranypénz), akkor azt bármilyen termékre el lehetett cserélni, ugyanis az eladó biztos lehetett benne, hogy a megkapott pénzből megvásárolhatja azt, amire szüksége van – ilyen módon tehát a kereskedelem és az árutermelés megjelenésével együtt kialakult a pénzgazdaság is.

A cserekereskedelem, a templomgazdaság és a pénzgazdálkodás egyszerűsített modellje Fogalmazzuk meg az ábra alapján, mi a közös, illetve mi a különböző a három modellben!


Mely tényezők segítették elő a pénzgazdálkodás megjelenését?

Az ókor kezdetére tehát a mezőgazdaság mellett kialakult a kézműipar, sőt a szolgáltatások is. Az ipari termelés során a természetből megszerezhető nyersanyagokat alakítanak át emberi használatra alkalmas késztermékké, míg a szolgáltatások azokat a nagy hasznot hozó gazdasági tevékenységeket foglalják össze, amelyek nem kézbe vehető eredménnyel járnak (ilyen például a kereskedelem).
Mindezen folyamatok elég összetett, bonyolult emberi közösségeket hoztak létre, ahol számos szervezési feladat is megjelent: például a mezőgazdasági munkáknál (öntözés, raktározás, elosztás), de gondoskodni kellett a közösség védelméről is, ami ismét csak szakosodást jelentett. Ezen szervezési, vezetési, védelmi feladatok ellátására jött létre maga az állam, és alakult ki a hivatalszervezet.

Miért volt szükségszerű az állam kialakulása?

Neolitikus életmód

„A neolit gazdaság fontos eleme volt az aratáskor betakarított élelmiszermennyiségnek a következő aratásig való raktározása; ez az időszak rendes körülmények között egy évre terjedt. Következésképp valamennyi barbár település fő jellegzetességét a pajtaféle építmények vagy raktárházak adták meg […]. A búzát és az árpát csépléssel és szórással kell elválasztani a pelyvától, majd a lisztté való őrlés következik. Az őrlést úgy is el lehet végezni, hogy mozsárban megtörik, a szokásosabb művelet azonban az volt, hogy a szemeket tányér vagy nyereg alakú kőre hintették, és egy zsemle vagy hurka alakú dörzskő alkalmazásával morzsolták szét. Az ilyen fajta őrlőköveket azonban kemény kőből kellett készíteni, máskülönben az élelmiszer éppen annyi kőport tartalmazott, mint lisztet.
A lisztet könnyű munka kásává vagy lepénnyé változtatni, a kenyér elkészítéséhez azonban már némi biokémiai tudásra van szükség: a mikroorganizmusok, az élesztő és a különlegesen épített sütőkemence ismeretét kell elsajátítani. Ez a biokémiai folyamat, amely a kenyér sütéséhez szükséges, új, varázslatos világot nyitott meg az emberiség előtt […].”

(V. Gordon Childe:&nbsp;A civilizáció bölcsője, Budapest, 1959)

Kik végezhették el a fenti munkafolyamatokat?
Milyen következményekkel járhatott a táplálkozási szokások megváltozása?


Glaber krónikájából, 11. század

„A következő időben (1032-ben) az egész földkerekségen éhínség támadt, és csaknem az egész emberi nemzetség pusztulása fenyegetett. Ugyanis az időjárás annyira viharossá vált, hogy sem a vetésre, sem az aratásra nem volt alkalmas idő, főként a felhőszakadások miatt. Az elemek egymás közt szinte azon versengtek, hogy az emberi gonoszság elnyerje büntetését: az állandó esőzés miatt a föld annyira sáros lett, hogy három év folyamán egyetlen mag befogadására alkalmas barázdát sem lehetett találni."


Mely tényezők idézték elő az éhínséget?


A nagy pestisjárvány kezdete
1347-ben a Krím-félszigeten található, és az itáliai városállam, a genovaiak kezén levő Kaffa erődjét ostromló tatárok pestisben meghalt katonákat hajítottak be a városba katapultokkal. A holttestek által előidézett járvány gyorsan terjedni kezdett. A&nbsp;lakosság hajókon menekült el Kaffából, a pestis így jutott el Konstantinápolyba, Velencébe, Genovába, Marseille-be. A kikö­tővárosokból érkező kereskedők és áruk aztán továbbterjesztették a gyilkos kórt egész Európában.

Nézz utána az interneten, mi terjeszti a pestist!
Miért tudott a távolsági kereskedelemmel gyorsan terjedni a fertőzés?




  



Pestisdoktor egy 16. századi ábrázoláson. Az álarc „csőrébe” gyógyfüveket tettekMire szolgálhatott az álarc és a bő ruha? Vajon megvédhette-e ez az öltözet a pestisdoktort, ismerve a betegség valódi terjedését?





88695232687
A népességnövekedés korlátai
A népességnövekedés korlátai
A „mezőgazdasági forradalom”, a munkamegosztás és a letelepedés sokat javítottak az életfeltételeken. Az élelmiszer-ellátás jóval biztosabbá vált, ami ideális feltételeket teremtett a népességnövekedésnek. Csökkent a halandóság, és nőtt a születéskor várható élettartam. Ennek ellenére azonban a növekedésnek erős korlátai voltak. Az elsődleges korlátozó tényezőnek az időjárás számított: a gyakorta előforduló aszályos időkben, vagy ha a növények elfagytak, vészesen lecsökkenhetett a termés, ami éhínséghez vezetett. 3. Előfordulhatott, hogy a következő évre vetőmag sem maradt, ami tovább súlyosbította a helyzetet.

Hogyan hatott a népesedésre a „mezőgazdasági forradalom”?


A Föld lakosságának becsült lélekszáma&nbsp; az első évezred kezdetétől nap­jainkigMilyen volt a népességnövekedés mértéke a hagyo­má­nyos társadalmak időszakában? Fogalmazd meg ennek okait!&nbsp; Milyen folyamatok vezettek a modern társa­dalmak kialakulásához? Hol húzható meg a két társadalmi modell határa? (A válasz­adásban segít a 103. oldal táblázata is.)

A népességnövekedést korlátozták a járványok, valamint a magas csecsemőhalandóság is. A történelem során a járványos fertőző betegségek hatalmas áldozatokkal jártak. Európában a leghíresebb és legtragikusabb népességpusztulást az 1347-től kezdődő nagy pestisjárvány okozta. 4.&nbsp;Ennek következményeként néhány év alatt a kontinens népessége becslések szerint mintegy 15-20 millió fővel csökkenhetett.
A pestis később is többször pusztított Európában, így hazánkban is. Ilyen járványban halt meg Hunyadi János Nándorfehérvárnál 1456-ban, és e betegség pusztított a Rákóczi-szabadságharc utolsó éveiben is, 1708 után. Becslések szerint négyszerte többen haltak meg a járvány következtében, mint a szabadságharc küzdelmeiben.

Mely tényezők lassították a népességnövekedést?

A járványokkal szembeni védekezés
A járványok nagy rémületet okoztak, mert az emberek tehetetlennek érezték magukat a fenyegető csapással szemben. A középkorban a járványok kitörését Isten haragjával magyarázták, ezért a búcsújárásokon buzgón könyörögtek Isten kegyelméért. Azonban minél nagyobb tömegek verődtek össze, annál veszedelmesebb méreteket öltött a járvány, hiszen ilyenkor a fertőzés egyik emberről a másikra még könnyebben és gyorsabban átterjedhetett. Ezt felismerve később a súlyos fertőző betegségekkel szemben kétféleképpen védekeztek: az egyik módszer a betegek elkülönítése volt, a másik pedig az, hogy elmenekültek a fertőzött településekről.

Miért nőtt meg a vallásos buzgalom a járványok idején?
Miért különítették el a betegeket?


A 19. század előtt nem álltak rendelkezésre a járványok elleni védekezéshez megfelelő technikák, egyedül a vesztegzár (karantén) működhetett, ha idejében és kellő szigorral vezették be. Mindennek eredményeként a népesség csak igen lassan növekedett, amit jól jellemez, hogy az ipari forradalom előtti időszakban nagyságrendileg ezer évre volt szükség ahhoz, hogy a Föld népessége megkétszereződjön.





Időszakasz


Népesség (millió főről millió főre)


A megkétszereződéshez szükséges évek száma




Kr. e. 10 000– Kr. e. 7000


5–10


3000




Kr. e. 7000– Kr. e. 4500


10–20


2500




Kr. e. 4500– Kr. e. 2500


20–40


2000




Kr. e. 2500– Kr. e. 1000


40–80


1500




Kr. e. 1000– Kr. u. 1


80–160


1000




Kr. u. 1–900


160–320


900




900–1750


320–660


850




1750–1850


660–1200


100




1850–1950


1200–2500


100




1950–1998


2500–5120


38




1988–2085 (előrejelzés)


5120–10 200


97



A Föld népességének növekedése, a meg­kétsze­reződési szakaszok rövidülése a mezőgazdasági forradalom ótaElemezd a táblázat adatait! Mennyiben feleltethető meg a megelőző diagram adatsorának? Mikor változott meg a&nbsp;népességnövekedés folyamatának dinamikája?

Mi jellemezte az ipari forradalom előtti időszakot?

A vesztegzár
A középkorban először az itáliai Velencében vezették be a vesztegzárat, a karantént. Eszerint a kikötőbe érkező hajók legénységének negyven napig megtiltották, hogy a város területére lépjenek, nehogy valami ragályos betegséget behurcoljanak. A karantén szavunk az olasz quaranta giorni – ’negyven nap’ – kifejezésre megy vissza.
Londonban az 1664-es pestisjárvány idején a városi tanács a betegség terjedésének megállítására elrendelte a fertőzött házak őrizetét. Minden fertőzött ház elé két őrt állítottak, egyet nappalra, egyet éjszakára. Az őröknek arra kellett figyelniük, hogy a házakat senki ne hagyhassa el, és senki ne mehessen be oda. Ha az őrt a ház lakói bármilyen megbízással elküldték, a házat le kellett zárnia, és a kulcsot magával kellett vinnie.

Hogyan védekeztek évszázadokon át az erősen fertőző betegségekkel szemben?


Az újkorban a himlő volt a legelterjedtebb járványos betegség. Angliában például alig akadt olyan ember, aki ne viselte volna az arcán a himlő nyomait. Európa nyugati felében több millióan estek áldozatául ennek a betegségnek. A&nbsp;megfertőzöttek 15–30%-a nem élte túl a betegséget. Kórokozóját nemcsak a beteg terjesztette, hanem a környezeté­ben lévő tárgyak, eszközök is, amelyekhez hozzányúlt.

Nézz utána, milyen eredetű betegség a himlő!

Szent Pál apostol rómaiakhoz írt levele

„Mert miképpen egy testben sok tagunk van, minden tagnak pedig nem ugyanazon cselekedete van: Azonképpen sokan egy test vagyunk a Krisztusban, egyenként pedig egymásnak tagjai vagyunk. Minthogy azért külön-külön ajándékaink vannak a nékünk adott kegyelem szerint, akár írásmagyarázás, a hitnek szabálya szerint teljesítsük; akár szolgálat, a szolgálatban; akár tanító, a tanításban; akár intő, az intésben; az adakozó szelídségben; az elöljáró szorgalmatossággal; a könyörülő vidámsággal mívelje. […] a testvérszeretetben legyetek egymás iránt gyengédek, a tiszteletadásban egymást megelőzők, a szolgálatkészségben fáradhatatlanok.”


Mihez hasonlítja a keresztény hívők társadalmát Szent Pál apostol?
Hogyan vélekedett a társadalmi különbségekről?
Milyen viszonyulást várt el a különböző társadalmi csoportoktól egymással szemben?


A „demográfiai tél”

„Ebben a korban [vagyis az ipari forradalom előtt] a közösségek fennmaradásának fontos előfeltétele volt a magas termékenység, azaz az egyszerű reprodukcióhoz akár az öt gyerek per nő értékre is szükség volt. Ezért a mezőgazdaságra épülő társadalmakban egy erőteljesen pro­natalista [gyermekvállalást támogató] kultúra alakult ki és maradt fenn. Az evolúciós beszédmódot használva: csak azok a közösségek maradhattak fenn több ezer éven keresztül, ahol egy pronatalista jellegű kultúra és vallás uralkodott. Ezeket a társadalmakat, kultúrákat és értékeket ma tradicionálisnak nevezzük.”

(Tóth I. János: Demográfiai tél,&nbsp;Budapest, 2021. 147.)

Miért volt szükséges a szerző szerint a hagyományos társadalmakban a gyermekvállalás? Milyen más tényezőket lehet még említeni?


88695235585
A hagyományos társadalom
A hagyományos társadalom
Az ipari forradalom előtti társadalmakat összefoglaló néven hagyományos vagy agrár- (mezőgazdasági) társadalomnak nevezzük. Ekkor az emberek elsődlegesen falvakban, kisebb és zártabb közösségekben élnek, szorosan kötődve a természethez, hiszen megélhetésüket a földművelés és az állattenyésztés biztosítja. A mindennapi élet szabályait a ­régtől fogva létező, nemzedékről nemzedékre átadott hagyományok és a vallás határozza meg. A hagyományos társadalmakban az emberek szűk közösségük szigorú rendjét követik, az egyéni kezdeményezéseknek kevesebb tere van. 5.
Napjainkban ilyen jellegű társadalmak főleg Afrikában, Ázsiában és Dél-Amerikában élnek, illetve ma is jelen vannak kisebb közösségekben Európában és az Amerikai Egyesült Államokban.
A korábbi évszázadokban a több nemzedéket átfogó nagycsaládokban mindenkinek megvolt a maga különböző, de egyenértékű feladata. A házastársak fontos értéknek tekintették az élet átadását, így számos gyermeket hoztak világra, akik közül sokan az élelmezési-higiéniai körülmények miatt nem élték meg a felnőttkort. A gyermekvállalást nemcsak a saját elhatározás, hanem külsődleges tényezők is ösztönözték: a közösség elvárása, mezőgazdasági munkákhoz további munkaerő igénye, illetve az idős szülők támogatása, mert a ma ismert nyugdíj még nem létezett. 6.

Hogyan tekintettek a családra az időszakban?

A középkori Európában az emberek elfogadták, hogy az Isten által teremtett rend természetes különbségeket, egyenlőtlenségeket, alá-fölé rendeltségi viszonyokat hoz létre. Egyáltalán nem tűnt tehát akkor szokatlannak, hogy a társadalom egyes csoportjai a közösség politikai-­katonai vezetésére hivatottak (nemesek), míg másoknak pedig a társadalom működéséhez szükséges fizikai munka (jobbágyok, iparosok) elvégzése a feladata. Fontos látni viszont, hogy akár a katonai vezetés, akár a mindennapos munka hiányában a közösség veszélybe kerülhetett, tehát mind a kettő egyformán fontos és elengedhetetlen volt.

Hogyan alakította ki a kölcsönös egymásrautaltság a társadalmi viszonyokat?


88695238691
Összefoglaló kérdések és feladatok

Milyen folyamatok vezettek az árutermelés és a pénzgazdálkodás kialakulásához?
Mit értünk hagyományos társadalmak alatt?
Milyen szemléletmód jellemezte ezeket a társadalmakat?
Mik voltak a népességnövekedés korlátai?
Miért volt sok áldozata a középkori járványoknak?

