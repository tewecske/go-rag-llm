Ráhangoló
Ha feltesszük a kérdést, hogy mi a magyarság több mint 1100 éves Kárpát-medencei történetének legnagyobb teljesítménye, a legtöbbször azt a választ kapjuk, hogy ez a kis nép minden viszontagság ellenére megmaradt, és a 21. században is békésen él a Kárpát-medencében. Gondoljuk végig újra, hogyan sikerülhetett ez!


Kiket sorolsz a legnagyobb kirá­lyaink közé? Miért?
Mely időszakok voltak a legsikeresebb korszakai a magyar történelemnek?
Milyen nagyobb sorscsapások érték a magyarságot az évszázadok során?

A középkor
A középkor
A középkor a magyarság és Magyarország történetének kétségtelenül legsikeresebb időszaka volt. A honfoglaló magyarság eredményesen szervezte meg előbb nomád, majd letelepült államiságát a Kárpát-medencében. Ehhez szükség volt arra, hogy a 10. században évtizedekig Európa ­vezető katonai hatalmaként a támadó hadjáratokkal biztosítsa a megszerzett területeket. A 11–12. században a meg-megújuló nyugati (német-római császári) és déli (bizánci) támadásokkal szemben is sikerült az országot katonai erővel megvédeni. Mindeközben az ország gazdaságilag és társadalmilag folyamatosan gyarapodott. Sikeresen integrálták az értékes tudással érkező különböző népcsoportokat (például szászok, kunok, jászok stb.), ugyanakkor a magyarság tette ki a Kárpát-medence lakóinak túlnyomó többségét.



88930961630

88930961643


Ismételj! Hogyan győzte le a 11. században a Magyar Királyság hadereje és a Német-római Birodalom csapatait? (Segít a kép!)
Milyen másik összecsapásra emlékszel?



A Képes Krónika ábrázolása az 1052-ben Pozsonynál elsüllyedő német hajókról

Az Árpád-házi királyok dinasztikus házasságaikkal Európa szinte minden uralkodócsaládjával és népével kapcsolatot ápoltak. A német-római, a bizánci császár és a francia király is megbecsülte, ha az Árpádokkal baráti vagy akár dinasztikus kapcsolatokat alakíthatott ki. Bár az 1241–42-es tatárjárás alapjaiban rengette meg a magyar államiságot, a következő évtizedekben sikerült újrateremteni az elpusztult alapokat. Kétségtelen viszont, hogy egyes területeken (például Délvidék) innentől kezdve megbomlott az egységes magyar szállásterület, ami az első lépést jelentette az ország soknemzetiségűvé válása felé.

Ismételj! Emelj ki fontos Árpád-házi királyokat! Miért őket említetted?

A 14–15. században a Magyar Királyság európai szintű befolyással és hatalmi súllyal rendelkezett, és Közép-Európa vezető hatalmának számított. Mindezt I. (Nagy) Lajos messzire nyúló – Nápolytól a Balti-tenger közeléig – befolyása jelezte, vagy éppen Luxemburgi Zsigmond uralkodása, aki német-római császárrá választásával egy nagy befolyással rendelkező közép-európai birodalmat épített ki.
Az ország a 14. századtól Európa legnagyobb nemesfémtermelőjévé vált. Igaz, a kor gazdasági körülményei között ez nem alakult tőkévé, így jelentős részben nem Magyar­ország gazdaságában hasznosult. A magyar királyok bevételei ekkor esetenként bármely nyugat-európai uralkodóé­val is felvették a versenyt. A középkor kulturális fejlettségét mutatja a kontinens egyik legnagyobb és legpompásabb román kori bazilikája, a székesfehérvári Nagyboldog­asszony-templom, amely számos középkori királyunk koronázó- és temetkezési helyszíne volt. Mindemellett pedig a&nbsp;budai vagy visegrádi királyi palota pompája szintén euró­pai szintű volt, különösen Mátyás király reneszánsz átépítései folytán. 1.

A székesfehérvári Nagyboldogasszony-bazilika rekonstrukciós rajza (12. század). A bazilikát Szent István építtette, majd a későbbi év­századok során többször átépítették. Hunyadi Mátyás korában már 100 méteres hosszúságú, pompás gótikus kápolnákkal szegélyezett műemlékNézz utána az interneten, hány magyar királyt koronáztak meg itt, illetve temettek el! Mi lett az épület sorsa a későbbiekben?&nbsp;

A 15. század folyamán azonban már a minden korábbinál nagyobb fenyegetést jelentő oszmán-török terjeszkedéssel is szembe kellett néznie az országnak. Ennek elhárítására kiépült egy több száz kilométer hosszú – európai szinten is példátlan anyagi megterhelést jelentő – végvárrendszer.


Milyen főbb kulturális öröksége volt Magyarországnak?
Miért volt ellentmondásos az állam helyzete a 14–15. században?


Oláh Miklós esztergomi érsek leírása a visegrádi palotáról, 1536

„Itt négyszögletes függőudvar van […]. A&nbsp;kellős közepén remekbe készült forráskút emelkedik, vörös márványból faragták, a múzsák alakja domborodik rajta, s a csúcsán egy Cupido-szobor márványtömlőre telepedve nyomja ki a jóízű, hideg ­vizet, mely a szomszéd hegyen fakadó forrásból vezetéken jut el ide, és zenés csobogással szökik csöveiből egy márványkádba, majd onnan egy kerek medencébe. Ebből a kútból, a híres Corvin Mátyás király parancsára – az ő műve minden építkezés, melyet itt elmesélek – diadalünnepei idején bor folyt, ahogy az idősebbektől hallottam, hol fehér, hol vörös; […]. Sehol sem láttam a mai napig az általam bejárt királyságokban hasonló díszítésekkel épített szobákat. Csak egyedül Párizsban láttam, azon a helyen, melyet a nép a Parlament Udvarának nevez […] egy olyan szobát, mely hasonlított ezekhez és a budai szobákhoz, mennyezetét aranyozott gerendákkal borították.”


Milyen művészeti értéket képviselt Mátyás palotája európai viszonylatban?
Milyen következtetéseket lehet ­levonni ebből a Mátyás korabeli Magyarország kulturális-gazdasági viszonyaira?

A török kor
A török kor
Magyarország sorsában hosszú távú következményekkel járó törést hozott az oszmán-török hódítás. A folyamatos háborús helyzet és az ennek nyomán bekövetkező gazdasági hanyatlás visszavetette az ország népesedését: míg Európa népessége a korszakban dinamikusan növekedett, addig Magyarországé stagnált. Ráadásul a magyarok által lakott vidékek nagyobb mértékben pusztultak el, mint a peremterületek, ahol már a középkor végén is jelentősebb számban éltek nemzetiségek.&nbsp;2.

88930961649

Milyen hosszabb távú következményei voltak a hódoltság időszakának?

Az emberi életek mellett anyagi tekintetben is hatalmas veszteségek érték az országot. Miközben Nyugat-Európában ekkor indult meg a tőkefelhalmozás, Magyarországon irdatlan költségeket emésztett fel a törökkel zajló folyamatos háborúskodás. Emellett hatalmas, jól termő alföldi területek néptelenedtek el, maradtak ezáltal megműveletlenül. A kutatások szerint leginkább az elhúzódó hadműveletek során, a nagy hadseregek mozgásával járó időszakokban (például a felszabadító háború idején: 1683–1699) történt nagy pusztulás. A köztes időszakokban a magyar társadalom ellenálló ereje képes volt folyamatosan újjáépíteni a portyázások során elpusztult falvakat, mezővárosokat.

Mi történt a magyarsággal a török uralom időszakában?

A török hódoltsági, illetve végvidéki területek szinte teljes középkori kulturális öröksége elpusztult. Erre a sorsra jutott Mátyás király európai hírű budai reneszánsz udvara ugyanúgy, mint az ősi koronázó- és temetkezőbazilika Székesfehérváron. A pompás visegrádi királyi palota pusztulásáról pedig mindennél többet elmond, hogy az 1930-as évek elején még a nyomait sem találták. 3. Magyarország mai területén végigtekintve elenyésző számban találunk épen megmaradt, nagyobb középkori templomokat vagy műemlékeket.

Mi bizonyítja a török kori pusztítás mértékét?

A pusztulás mértéke
Bár nincsenek jól megfogható korabeli adatok a nemzeti vagyonról, elég példaként a Veszprém egyházmegyében történt pusztulást érzékeltetni: az oszmán-török hódítás előtt mintegy száz szerzetesi kolostor működött itt, amelyek közül mindegyik elpusztult a hódoltság korában, és a kb. hatszáz plébániából is csak néhány tucat vészelte át az időszakot. A középkori kulturális örökségünk jórészt a török hódoltságtól megkímélt, ma már határon túli területeken maradt fenn, elég, ha csak gótikus katedrálisainkra gondolunk (például Pozsony, Kassa, Kolozsvár). A leírhatatlan gazdasági és kulturális pusztulással szemben igen csekély ellentétel az a néhány török épület (minaretek, dzsámik, török fürdők) és kulturális hatás, amely a hódoltság korából fennmaradt.

Ismételj! Hol maradtak meg a törökök által épített épületek?


A 16–17. század tragikus pusztításával szemben viszont éles kontrasztban állt a magyar társadalom hihetetlen élni akarása. A másfél évszázados politikai széttagoltság ­ellenére a magyar nemességben végig fennmaradt az ország összetartozásának tudata, és nem mondtak le a hódoltsági területekről. Az ország népe pedig igyekezett a nehéz körülményekhez alkalmazkodni, a falvakat és mezővárosokat az időről időre bekövetkező pusztítás után is újjáépíteni. 4.
A hódoltsági területeken a török nem tudta elterjeszteni kultúráját, szokásait a megfogyatkozó lélekszámú – nemesi és egyházi vezetőréteg nélkül maradó – lakosság körében. Ebben az is szerepet játszott, hogy a reformációnak köszönhetően a magyar anyanyelvi kultúra soha nem látott virágzása kezdődött meg a 16. században. Számos nagy hatású protestáns kollégium (például Pápa, Sárospatak, Debrecen, Gyulafehérvár, Nagyenyed stb.) ekkor kezdte meg a működését. A katolikus megújulás során Pázmány Péter esztergomi érsek tevékenysége többek között szintén az anyanyelvi kultúra megerősítésére irányult. Például ekkor történt az első, napjainkban is folyamatosan működő magyar egyetem alapítása (Nagyszombat, 1635). Az egyházi kultúra mellett a világi irodalom területén is olyan máig ható költők alkottak, mint Balassi Bálint vagy Zrínyi Miklós.

Mely tényezők segítették a magyarság megmaradását a hódoltság korában?

Szalárdi János Siralmas magyar krónikájából; A Tiszántúl pusztulása 1660-ban

„Az rabló égető török, tatár, kurtány [havasalföldi román] sok helyeken megelőzvén az házaktúl mindenekkel felrakodott s háznépestül szaladó szegény hajdú s egyéb akármi rendbeli kereszténységet, az erős férfiakat levágja, feleségeiket, gyermekeiket pedig minden javokkal benyeli és rabokká teszi vala. Kaba városát jó reggel porrá s hamuvá tette vala; [Hajdú]Szoboszlót azonképpen, de ennek hogy egyháza környül ugyan jó erősséggel való kastélya volna, abban ugyan feles számmal sokak háznépestül is szorultak vala, és a míg szegények magokat bírhatták, lövéssel is mind magokat, kastélyokat valóban nagy emberséggel oltalmazzák vala. De a vezér a számos jancsárokat kastélyoknak neki hajtá, parancsolván azt azonnal elboríták, rájok vívák, vágák.”


Kikre támadtak rá az oszmán-török haderő alakulatai?
Milyen következményei voltak a pusztításoknak?


Varjú Elemér Magyar várak című művéből, részlet (1933)

„Hová lett ez mind? Az Oláh [Miklós, esztergomi érsek] által kijelölt helyen még csak falmaradványok sincsenek. Ha pedig a palotákat az alsóvár délkeleti körfala és a város között, a Duna vize és a hegy lába által határolt keskeny területen keressük, azt kell megállapítanunk, hogy itt ugyan találhatni falmaradványokat, de ez a keskeny földsáv aligha fogadhatná be mindazt a sok szépet, amit Oláh leírt.”


Mire következtethetünk a régész leírásából?


Pálffy Géza történész a mindennapokról

„A frontvonal lakossága […] minden nehézség ellenére sem élt világvége-hangu­latban, hanem alkalmazkodott az állandó hadiállapothoz. Egy-egy nagyobb betörés után a védelmet nyújtó várból, mocsárból vagy erdőségből újra meg újra hazatért, hogy házát újjáépítse, földjét ismét megművelje, és elhajtott állatai helyett újakat szerezzen. A magyar lakosság e páratlan túlélési erejének és regenerálódási képességének szintén óriási szerepe volt abban, hogy az ország túlélte a hosszú török megszállás időszakát. […] A magyar gazdaság alapvető szerepet töltött be még Európa kereskedelmi hálózatában is. A humanizmusnak, a reneszánsznak, a reformáció elterjedésének, majd a katolikus megújulásnak és a nagy számú nyu­gati egyetemre járásnak (peregrinatio) köszönhetően Magyarország Európa szellemi vérkeringésében és a keresztény kultúrkörben is fontos helyet foglalt el. Mindezek ismeretében a nagyhatalmak akaratának kiszolgáltatottjává vált Magyarország a várhatónál sokkal kedvezőbb körülmények között élte túl történetének egyik legválságosabb periódusát, a Mohács utáni másfél évszázadnyi török kort.”


Hogyan látja a szerző a magyar lakosság életét a hódoltság korában?

A Habsburg Birodalom, majd az Osztrák–Magyar Monarchia
A Habsburg Birodalom, majd az Osztrák–Magyar Monarchia
A mohácsi csatát követően a Habsburg Birodalom vette át a Magyar Királyság irányítását az ország nyugati, északnyugati részén. Ez egy sajátos „kényszerházasság” volt: a magyarság – egészen a 20. századig – kénytelen volt lemondani szuverenitása jelentős részéről, cserébe viszont a törökkel szembeni támogatást, valamint egy európai nagyhatalom védőernyőjét kapta. A Habsburgok számára a Magyar Királyság megmaradt része egyfajta védelmi övezetnek számított a császárváros, Bécs számára. A török kiűzése után Magyarország teljes területe részévé vált a Habsburgok számos királyságból álló monarchiájának. A Rákóczi-szabadságharcot lezáró szatmári béke azonban fenntartotta az ország rendi intézményi különállását. 5. A dinasztia részéről időről időre voltak központosítási és beolvasztási kísérletek, ezeknek a magyar rendek sikeresen álltak ellen, megvédve a rendi különállást és a nemesi jogokat.

Miért alakult ki kölcsönös egymásrautaltság a mohácsi csatát követően?

Az ország újjáépülése
A 18. században a tatárjárás utáni időszakhoz hasonló „új honalapítás” zajlott. I. Lipót király a felszabadító háborúk idején Magyarországot – Szent István döntését megismételve – újra felajánlotta Szűz Máriának, és ünnepélyes ígéretet tett minden, a török által elpusztított templom újjáépítésére. Az országban járva épp ezért láthatók mindenfelé a barokk stílusban épült kolostorok, templomok. A király mellett természetesen számtalan elkötelezett földbirtokos, egyházi vezető dolgozott az ország újjáépítésén.
Szemléletes példa Várad esete, ahol a kinevezett püspök, Benkovics Ágoston – aki a török hódítás miatt székhelyén még sosem járt –, már a várat ostromló seregben is ott volt, és alig várta, hogy végre átvegye egyházmegyéje tényleges vezetését. Az első misét a vár üszkös romjai között mondta el, majd gondoskodott papnevelő intézményekről és az újjáépítés megindulásáról. Pár évtizeddel később pedig Várad kulturális rangját jól jelezte, hogy az a Michael Haydn volt a püspöki udvar zenei vezetője, aki a városban eltöltött évei után Salzburgban Wolfgang Amadeus Mozart helyét vette át.

Milyen fontos folyamatok kezdődtek meg a 18. század első felében?






Az 1900-ban átadott, historikus stílusú győri városháza




Az 1907-ben elkészült városháza és az 1913-ban átadott Kultúrpalota Marosvásárhelyen – mindkettő szecessziós stílusban




A 18. század az újjáépülés és a talpra állás időszaka volt (például Mária Terézia uralkodásának évtizedei). Az újjáépítés lendülete az egyházi épületek mellett a jobbágyfalvaktól egészen a pompás barokk főúri rezidenciákig (például Eszterháza, Keszthely, Gödöllő stb.) terjedt. Az ország ismét benépesült, és fejlődésnek indult. A népesség lélekszáma több mint kétszeresére nőtt, hiszen a jobbágyi munkaerőhiányt betelepítésekkel is orvosolták, emellett jelentős bevándorlás zajlott. (Lásd erről a tankönyv 9. témáját.)

A 18. században újraépített nagyváradi barokk székesegyház és püspöki palota. Magyarországnak a török háborúk során elpusztult területein számos főpapi katedrális és reziden­cia, valamint szerzeteskolostor épült újjá hasonló pompás barokk stílusban.


Ismételj! Milyen ismereteid vannak Mária Teréziáról?


A Habsburg Birodalomhoz tartozás előnyei és hátrányaiVitassátok meg az egyes szempontok jelentőségét! Melyiket tekinthetjük fontosabbnak? Fogalmazzatok meg további szempontokat is!

A 19. században erőteljes nemzeti kulturális fellendülés vette kezdetét a reformkorban. A polgárosodás és a tőkebefektetések hatására mindez dinamikus gazdasági fellendüléssel is járt. A gyors tempóban kiépülő vasútvonalak, az ár­vizeket megakadályozó több ezer kilométernyi töltés, a dunai Vaskapu-szoros addig lehetetlen szabályozása vagy éppen a világ felé kaput nyitó fiumei kikötő építése mind a korszak párját ritkító eredményei közé tartoznak. Az 1848–49-es forradalom és szabadságharc is megmutatta az öntudatra ébredt nemzet erejét. Hiszen az Osztrák Császárság csak az Orosz Birodalom hadseregének segítségével tudta legyőzni a magyar honvédsereget.
Az 1867-es kiegyezéstől az Osztrák–Magyar Monarchia minden feszültség ellenére sikeresen fogta össze a soknemzetiségű Közép-Európa nagy részét. Mindez jól lemérhető volt a gazdasági fejlődésben, az alkotmányos berendezkedésben, de a kulturális eredmények tekintetében is. A Monarchia keretei között a nemzetiségek viszonylagos békében éltek egymás mellett, és kialakult egyfajta közös közép-euró­paiság Boszniától a mai Nyugat-Ukrajnáig. Mindez a későbbi események, a 20. században ugyanitt lezajló véres nemzetiségi összetűzések és polgárháborúk ismeretében különösen fontos eredményként értékelhető. Ráadásul a nagy területet és sokféle népet összefogó Monarchia képes volt nagyhatalmi súlyt adni a térségnek.

Hogyan értékelhető a Habsburg-dinasztia szerepe az ország, illetve a régió szempontjából?

Részlet a szatmári békéből

„Tizedszer. Sértetlenül megmarad a lehetőség nemcsak arra, hogy az elkövetkező országgyűlésen az egyéb sérelmeket előadhassák, hanem annak a lehetősége is, hogy mindarra, ami ténylegesen a nemzet üdvét és becsületét szolgálja, szabad kívánság formájában, kellő tisztelettel és törvényes úton, a királyi kegyes jóváhagyást is megkérhessék; így tehát valójában senkinek sem kell kételkednie abban, hogy a királyi felség az előbb említett Magyarország és Erdély törvényeinek megtartásában, s azzal, hogy az országos méltóságokra e haza szülötteit emeli, az egész keresztény világnak bizonyságot akar tenni arról, hogy Magyarország és az erdélyi fejedelemség iránti jó szándék tekinteté­ben ugyanazon királyi felségtől már nem is lehet kívánni többet.”


Milyen jogokat biztosítottak a magyar rendek számára?
Miért volt ez látszólag meglepő a Rákóczi-szabadságharc kimenetele szempontjából?

Trianon máig tartó hatásai
Trianon máig tartó hatásai
Az Osztrák–Magyar Monarchia virágzásának az első világháború vetett véget, majd a Párizs környéki békerendszer, így a trianoni békediktátum egészen új helyzetet teremtett a térségben. A „trianoni sokk” hatásai napjainkban is tetten érhetők. Egyrészt a magyar történelmi és kulturális örökség felbecsülhetetlen része szakadt el az anyaországtól. Másrészt a magyar kisebbség napjainkban is meglévő nehézségei – akár az anyanyelvhasználat, akár az oktatási intézmények működtetése terén – folyamatosan jelenvalóvá teszik a trianoni diktátum következményeit. 6.

Mit értünk Trianon máig tartó hatásai alatt?

1918-tól megszűnt a közép-európai térség európai szintű befolyása, illetve az a védőernyő, amely távol tartotta a terjeszkedő birodalmakat a régiótól. A kialakuló kisebb államok sok esetben ellenséges viszonyban álltak egymással, így az együttműködés hiányában óhatatlanul kiszolgáltatottá váltak a nagyhatalmi törekvéseknek.
A kisállami lét kényszerpályáira kerülő országok a nemzetközi folyamatokra már nem tudtak érdemi hatást gyakorolni. Az első világháborút követően felemelkedő szomszédos birodalmak ki is használták ezt a helyzetet: előbb a nemzeti­szocialista Németország, majd a kommunista Szovjetunió vonta ellenőrzése alá a térséget. Így a történelmi tapasztalatokból az is kiolvasható, hogy Magyarország vagy alárendelődik valamely külső erőközpont irányvonalának, kiszolgálva azt, vagy saját érdekeit és szuverenitását képviselve körültekintően, kiegyensúlyozottan építi kapcsolatait a nagyhatalmak „árnyékában”.&nbsp;7.

Miért vált „sebezhetővé” a közép-európai régió az első világháború után?
A rendszerváltoztatás után
A rendszerváltoztatás után
A rendszerváltoztatás után lehetőség nyílt az új típusú diplomáciai kapcsolatok kiépítésére. Magyarország és a térség államainak többsége csatlakozott az Európai Unióhoz. Az integráció számos probléma orvoslására jobb lehetőségeket nyújt (például gazdasági együttműködés, határok átjárhatósága), és lehetővé teszi, hogy a régió országai bizonyos mértékű beleszólással bírjanak a kontinensünk sorsát meghatározó döntésekbe.

Milyen új lehetőségek nyíltak az Európai Unióhoz való csatlakozás után?



Az anyaországi és külhoni magyar diákok közötti kapcsolattartást, a külhoni magyarság jobb megismerését szolgáló iskolai utazási programVoltál-e már határon túli magyar területeken, esetleg a Határtalanul Program segítségével? Vitassátok meg a tapasztalataitokat!

A trianoni döntés következményeit segíti meghaladni a határon túlra szorult magyar kisebbségek határozott támogatása, hiszen az 1990 utáni magyar kormányok kiemelt feladatukként kezelték a külhoni magyarság támogatását, szülőföldjén való megmaradásának elősegítését. Előrelépésnek tekinthető a közép-európai együttműködés ismételt elindítása, azaz a V4-ek tevékenysége. (Lásd erről a 13. témát.) Ezzel a régió államai nem egymás ellen vagy egymás rovására, hanem súlyukat összeadva, együttesen léphetnek fel érdekeik eléréséért. Így talán európai szinten is meghatározó súllyal érvényesülhetnek, némileg hasonlóan ahhoz, ahogy az Osztrák–Magyar Monarchia keretei között történt.


Milyen fontos külpolitikai keretek vannak napjainkban is?

Karinthy Frigyes – Levél kisfiamnak Trianon emléknapjára (részlet)

„De nem mondtam ki azt a szót soha. És most már nem is tudom kimondani, csak ennyit: valami fáj, ami nincs. Valamikor hallani fogsz majd az életnek egy fájdalmas csodájáról – arról, hogy akinek levágták a kezét és a lábát, sokáig érzi még sajogni az ujjakat, amik nincsenek. Ha ezt hallod majd: Kolozsvár, és ezt: Erdély, és ezt: Kárpátok – meg fogod tudni, mire gondoltam.”


Hogyan érzékelteti az író a „trianoni trau­mát”?


Czopf Áron politológus, eszmetörténész

„A határok köztes-európai tapasztalata […] a megmaradás kérdésességét hordozza, így a szuverenitást nem engedményként, hanem vívmányként értelmezik térségünkben. A világnak ezen a részén az országok sorozatos felosztása (gondoljunk különösen Lengyelországra és Magyarországra), a katonai fenyegetés állandó jelenléte miatt különös érzékenység alakult ki a szuverenitásra, amit a 19. századi nemzeti törekvések után a 20. század háborúi, totalitárius rendszerei csak tovább erősítettek.”


Mely tényezőt és miért tartja elengedhetetlennek a szerző a megmaradáshoz?


Veres Péter író, 1943

„A világtörténelem nagy erőivel szembe úgysem fordulhatunk, mert akkor megsemmisülhetnénk. Azt kell tennünk, amit minden életrevaló nép tett a történelem folyamán: alkalmazkodni, hogy megmaradhassunk. Ez minden más eszmei vagy világnézeti igazság előtt áll: Megmaradni. Ahogy lehet. S hogy lehet? Úgy, ahogy a nép nagy többsége hiszi, hogy lehet. Mert a hit nagy erő, a történelemben talán a legelső erő.”


Milyen tényezőket emelt ki Veres Péter a magyar megmaradáshoz szükséges elemek közül? Vajon miért?

A magyarság megmaradásának titkai
A magyarság megmaradásának titkai
A történelem „viharos korszakaiban” mindig meghatározó volt a magyar nemzet közös jövőjébe vetett kollektív hit. 8. Számos alkalom lett volna arra, hogy a magyarság szétszóródjon, beolvadjon a környező népek közé. Így például nem volt szükségszerű, hogy a török korban három részre szakadt ország megmaradjon. Ilyenkor mindig akadtak olyan kiemelkedő személyiségek, akik a döntő pillanatban az ország élére álltak, vagy szellemi életének ébresztőt fújtak.  A nemzetközi viszonyok sok esetben megnehezítették a magyarság sorsát, de előfordultak kedvező időszakok is: akár az államalapítás idején élvezett külpolitikai stabilitásra vagy a török kiűzése idején létrejövő nemzetközi koalícióra is gondolhatunk.

Mi a véleményed minderről? Próbáld meg konkrét példákkal is alátámasztani az érvelésedet!
Történelmi értelmezés

„A magyar nemzet karakterének egyik legjellemzőbb vonása, hogy minden katasztrófa ellenére újra és újra sikerül megmaradnia, majd meglepő módon felemelkednie. A magyarság legpozitívabb jellemzői – a szellemi alkotások és a váratlan megújulási képesség – csaknem mindig felbukkannak a komor tragédiákat túlélő nemzetben, akár már néhány évtizeddel elveszett háborúk és levert forradalmak után is.”

(John Lukacs történész)

Miben látta a szerző a magyarság megmaradásának legfontosabb elemét?


„Minél többet olvastam, minél többet értettem meg a magyar történelemből, annál jobban lenyűgözött&nbsp;a megmaradás ereje. Itt mindig harcoltak a megmaradásért: először a mongolok, aztán a törökök, az osztrákok, a 20. században pedig a németek és az oroszok ellen. […] És egyre jobban meglepett, hogy meg tudott maradni, meg tudta őrizni nemzeti identitását, nemzeti kultúráját és nyelvét. […] A túlélés nemcsak egy passzív állapot, küzdeni is kell érte.” 

(Bryan Cartledge brit diplomata)

Mely, a megmaradáshoz szükséges tényezőket ­emeli ki a szerző?


A soknemzetiségű ország
A magyarság az évszázadok során befogadta az ország számára értékes tudást, munkaerőt hozó, különböző idegen földről érkezőket. A&nbsp;középkorban a Nyugatról érkező telepesek, majd a fegyveres erőt biztosító kunok és jászok, később az újkorban érkező németek, illetve a zsidóság sikeresen integrálódott a magyar társadalomba. Ugyanakkor a magyarsággal kevésbé keveredő más népek (például románok, szerbek, szlovákok, ruszinok, horvátok) etnikai tömbjei nem olvadtak be, hanem megőrizték nemzetiségüket, és velük szemben a magyarság nem alkalmazott erőszakos asszimilációt.

Európa legnagyobb zsinagógája Budapesten a Dohány utcában


Ismételj! Milyen formái vannak az asszimilációnak?


Számos európai nemzettel szemben a magyarságra nem vagy alig volt jellemző a birodalomépítő terjeszkedő politika. A Magyar Királyság nem vett részt a gyarmatosításokban, és a középkorban hódító szándékkal főképpen északkelet (Halics) vagy a déli, balkáni fejedelemségek irányában lépett fel. Igaz, itt is megelégedtek általában a laza vazallusi viszonnyal, nem törekedtek a helyi szokások és hagyományok felszámolására.

Milyen fő vonásai voltak évszázadokon keresztül a magyar külpolitikának?

Mindvégig fontos volt a magyar szuverenitás, önállóság fegyveres védelme. E sorból kiemelkedik az oszmán-török előretörés déli határainkon való feltartóztatása több mint egy évszázadon keresztül, majd újabb másfél évszázadon át a Hódoltság és Magyar Királyság határainál. 9. Az időről időre kirobbanó szabadságharcok a Habsburg-dinasztia abszolutista törekvéseivel szemben, még ha vereséggel végződtek is, hosszabb távon biztosították a magyarság szuverenitásának megőrzését.

Galambóc vára a déli végvárrendszer egyik legfontosabb erődítménye volt


Mely események erősítették meg a nemzeti szuverenitásunkat?
Összefoglaló kérdések és feladatok

Gondoljátok végig csoportmunkában a magyar történelem évszázadait! Keressetek egy-egy kulcsmondatot, kulcsfogalmakat a témában megjelenő korszakra (például: újkor második fele – békés építkezés, polgárosodás, forradalom és szabadságharc stb.)!
Hogyan és mennyire támasztják alá mindezek a megmaradásunk „titkait”?


Ottlik Géza: Iskola a határon (részlet)

„A mohácsi csata négyszázadik évfordulója közeledett éppen. Fura dolognak látszik talán, vereséget megünnepelni, de hát aki a győzelmét ünnepelhette volna itt most, a hatalmas ottomán világbirodalom, már nem volt meg. A tatároknak is nyomuk veszett, sőt időközben, szinte a szemünk láttára, a szívós Habsburg-császárságnak is. Megszoktuk hát, hogy egyedül ünnepelgessük vesztett nagy csatáinkat, melyeket túléltünk. Talán azt is megszoktuk, hogy a vereséget izgalmasabb, sűrűbb anyagból való és fontosabb dolognak tartsuk a győzelemnél – mindenesetre igazibb tulajdonunknak.”


Milyen ellentmondásra utal Ottlik Géza a szövegben? Hogyan függ ez össze a magyar megmaradás gondolatával? Hogyan kaphat pozitív tartalmat egy vesztes történelmi csata/esemény?

